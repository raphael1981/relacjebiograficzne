<?xml version="1.0" encoding="utf-8"?>
<article>
<section><time>0</time>
Nazywam się Halina Cieszkowska, jestem byłą nauczycielką, moje panieńskie nazwisko Chlistunoff. Muszę opowiedzieć, właściwie mam opowiedzieć dzisiaj Państwu o swoim życiu. Na pewno nie będzie to łatwe i być może będą różne dygresje. I być może nie opowiem wszystkiego, a będę po prostu opowiadała pewnymi obrazami. Zaczynam więc.</section>
<section><time>33</time>
Swój żywot zaczęłam w 1921 roku, 13 maja. Nie, nie w Polsce. Na Litwie, właściwie na Rusi, na Białorusi, w Mińsku, tak zwanym przed wojną Litewskim, gdyż było to kiedyś Wielkie Księstwo Litewskie. Wtedy Mińsk był polski, okolice były polskie, było tam mnóstwo Polaków. Z rodzicami uciekliśmy stamtąd, bo nastawała władza radziecka. Bojąc się tego, rodzice uciekli chyba jednym z ostatnich konwojów, które były zorganizowane dla tamtejszych Polaków, których, jak zaznaczam, było bardzo wielu, i przyjechaliśmy do Polski. Jechaliśmy podczas jakichś zamieszek, zaraz potem jak Marszałek Piłsudski cofał się spod Kijowa. Wiem, że były strzały, jakieś niepokoje, rodzice jechali furmanką do wagonów, do których mieliśmy dotrzeć. Ja byłam w beciku. Od tych wybuchów koń czasem się płoszył, wobec tego tata szedł obok i mama rzucała wtedy mnie w beciku tacie, bo bali się, że w razie czego koń się spłoszy i furmanka może się wywrócić. Tak właśnie podróżując od mamy do taty, jadąc tą furmanką, przyjechałam do Polski.</section>
<section><time>121</time>
Chyba najpierw, może, była zaczepka w Warszawie. Zaznaczam, że moje życie jest pełne urozmaiceń, że to było życie niezwykle urozmaicone. Poza tym ciągle zmienialiśmy miejsca zamieszkania. Zupełnie się czułam jak plemię jakieś takie pasterskie, koczownicze, które zmienia swoją krainę – tak samo i my. Tak że będą ciągle przenoszenia się: Warszawa, Wilno, Kresy, Polesie, no, różne tam będą miejscowości. Na razie zaczepiliśmy się w Warszawie u przyjaciół ojca, których to przyjaciół miał, kiedy tam jako student pomieszkiwał i studia odbywał w Warszawie. </section>
<section><time>170</time>
Muszę przedstawić moją rodzinę: tata był prawnikiem z wykształcenia, a ponieważ był ogólnie jak „chodząca encyklopedia”, więc skończył też przy okazji Wydział Matematyki ze specjalizacją astronomia. Mama była germanistką, była osobą wielce, powiedziałabym, postępową, jak na owe czasy, ponieważ kobiety rzadko wtedy studiowały. Mama studiowała, była wysłana z tegoż Mińska przez dziadka gdzieś do Leningradu i tam studiowała germanistykę. Dziadek zdecydował, że mama już musi sama się utrzymywać, wobec tego dał jej pierwszy mały kapitalik na urządzenie się tam, o resztę mama musiała zadbać, dając lekcje muzyki, bo znała też świetnie fortepian, kończąc tę swoją germanistykę na początku w Leningradzie…</section>
<section><time>237</time>
Miałam właśnie babcię i dziadka ze strony mamy. Wujków miałam ze strony mamy, chrzestną mamę i ciocię ze strony mamy. Była to duża dość rodzina, trzech chłopców, dwie dziewczynki, bardzo rodzina zżyta, mimo że pochodzenie było różne. Ja mówię, że miałam tak różne pochodzenie od różnych nacji, że właściwie nie wiem, skąd się we mnie wzięła ta Polka. Może po rodzinie ojca, która to rodzina była właściwie rosyjska, ale babcia była Polką? Miała nazwisko Kowalska, to bardzo polskie nazwisko. Więc może po tej babci Kowalskiej miałam takie silne geny? W każdym razie rodzina ojca mojego zginęła podczas tamtej wojny światowej pierwszej, zaginęła. Ojciec nigdy nie mógł tego odnaleźć. Potem, potem, po wielu, wielu latach, bo przedtem starał się przez Czerwony Krzyż i tak dalej, nie odnalazł tej rodziny, więc nie miałam różnych innych wujków i innych cioć, i babci i dziadka z tamtej strony. </section>
<section><time>305</time>
Natomiast miałam ze strony mamy. Była to rodzina, powiedziałabym, raczej niemiecka. Dziadek był Niemcem, był ewangelikiem. Pochodził gdzieś z tych Niemców za czasów Piotra I, którymi to Niemcami zasilił Piotr I okolice Leningradu właśnie, żeby tu przynieśli kulturę zachodnią i żeby ją szerzyli. Nie wiem, kim był mój pradziadek, być może jakimś młynarzem, bo mam dziwną predylekcję do natury, do wsi, nie wiem. W każdym razie mój dziadek, Robert Greger, był nauczycielem matematyki w gimnazjum realnym w Mińsku Litewskim, gdzie bardzo duża część tego gimnazjum to byli Polacy. Resztę stanowili Żydzi, Rosjanie, jakieś inne mniejszości narodowe. To dziadek mój, Robert Greger. Babcia Adela była Litwinką, pochodziła ze Żmudzi, tam Szawle gdzieś, blisko Dyneburga, blisko... nie Estonii, tylko...</section>
<section><time>382</time>
<span style="font-weight:bold">Łotwy.</span> Łotwy, tak. Była Litwinką i była katoliczką. Jej dziadkowie uzgodnili, że dziewczęta będą katoliczkami, chłopcy będą ewangelikami i tak było. Co wcale nie przeszkadzało, że ta rodzina była bardzo zżyta, bardzo kochająca, było to bardzo dobre małżeństwo. Młodzieży było dużo, przychodziła inna młodzież, wiecznie tam ktoś przebywał, był fortepian, wszyscy prawie umieli grać na fortepianie, były potańcówki, wiele ludzi bardzo długo potem wspominało moich dziadków, jak się tam dobrze bawiło, jak się dobrze czuło w tym domu. Dziadków nie miałam bezpośrednio, to znaczy właściwie ich nie znałam też.</section>
<section><time>429</time>
Ale – tu jest dygresja, którą muszę zrobić. Mając sześć lat... Moja mama, która nie widziała przez te wszystkie lata swojej rodziny, to mój tata, który potrafił wszystko zrobić, wszystko, tak że ja jako dziecko i później to uważałam, że zaraz po Bogu najbardziej wszechmocny jest mój ojciec… On potrafił wszystkiego dokonać. Dopiero moja wiara w mojego ojca pod tym względem lekko się zachwiała, kiedy nie mógł mi załatwić w Peerelu w 1947, 1948, 1949 roku mojego przerzutu przez granicę na Zachód. A tak uważałam, że mój ojciec jest wszechmocny. Dlatego mimo różnych perypetii, które nasza rodzina ciągle miała, nigdy się nie bałam, bo wiedziałam, że z każdych perypetii przy pomocy taty wyjdziemy zwycięsko. Mój tata jeszcze miał dwie zalety: miał świetny kontakt z ludźmi (myślę, że odziedziczyłam troszkę po moim tacie tęże zaletę), był szalenie towarzyski, bardzo lubiany w towarzystwie. Jeszcze miał zdolności, powiedzmy, grania, czyli aktorskie. To znaczy też nie wiadomo już po kim, ale miał takie naprawdę i do deklamacji, i do występów. Miał w swoim życiu nawet jakiś film zaliczony, w którym grał, ktoś go tam zwabił. To były jego uboczne talenty różne. </section>
<section><time>527</time>
Mama była zupełnie inna. O ile tata był troszkę lekkomyślny, lekkoduch, taki troszkę szaleniec, powiedzmy nawet, na pewnym etapie, to mama była bardzo serio, bardzo zorganizowana, bardzo poważna kobieta z zasadami. No i właśnie na tym tle były różne nieraz nieporozumienia, bo tata był zupełnie pod tym względem inny. Wobec tego, że tak było, jak było, to często się przenosiliśmy z ojcem, który co i rusz wpadał w jakieś tarapaty, które sam sobie właściwie fundował, bardzo często przez swoją lekkomyślność. Jeszcze miałam brata. Brat był, niebezpośrednio zaraz urodził się po mnie, tylko jeszcze była przedtem siostrzyczka Zuzanka, która nie ujrzała światła dziennego, bo po prostu dziecko zostało martwe. Mama w ósmym miesiącu ciąży upadła na schodach, dziecko się zabiło.</section>
<section><time>594</time>
To moje pierwsze wspomnienia, bardzo mgliste, z czasów mego dzieciństwa: Wilno – jakiś taki okres mojego życia dość stabilny. Byliśmy wtedy rodziną względnie nawet zamożną może nie, ale taką ustabilizowaną, z dobrymi dochodami. Tata był sędzią wileńskim, to już później, jak żeśmy wyjechali z Warszawy do Wilna i mieszkałam jako dziecko w Wilnie. No i mieliśmy na jakiejś tam ulicy, już nie pamiętam, na jakiej, gdzieś w śródmieściu, prawdziwe, dobre mieszkanie, fortepian no i takie właśnie spokojne życie jeszcze, zupełnie całkiem, całkiem normalne, ustabilizowane. </section>
<section><time>641</time>
Nie trwało to tak bardzo znowuż długo, bo po jakimś czasie mój tata, który przy tym wszystkim swoim szaleństwie i lekkomyślności był bardzo wrażliwym człowiekiem, wrażliwym na niewolę ludzką, zaczął się źle czuć psychicznie w tym dziale karnym, w którym pracował i w którym bardzo często zapadały wyroki. Może nie bardzo często, ale równie też bywały wyroki poszlakowe. Mój ojciec bardzo przeżywał każdy wyrok, a zwłaszcza te poszlakowe i zdecydował, że on nie może się tak katować, że on jednak powinien mimo wszystko, że był przedtem adwokatem, potem był sędzią, że lubi to swoje prawo, ale może coś takiego spokojniejszego dla odmiany w swoim życiu: będzie rejentem. Żeby być rejentem, trzeba było skończyć specjalny, dodatkowy jeszcze kurs. Tata skończył. Ministrem sprawiedliwości wówczas był chyba minister Świątkowski, o ile mi się akurat to upamiętniło w moim umyśle, i tata, ponieważ to był znajomy, miał u niego jakieś fory specjalne. Obiecał mu, że wszystko będzie dobrze, i mój tata, który był przecież… Sędziowie byli mianowani, był mianowanym sędzią, zdecydował że już może śmiało się podać do dymisji. I zamiast tego, żeby poczekać, dopóki dostanie pracę i potem się podać do dymisji, mój tata właśnie podał się do dymisji, a minister Świątkowski zleciał ze stołka, jak to się mówiło wtedy popularnie, stracił tekę ministra i mój ojciec już nie miał na czym stanąć właściwie.</section>
<section><time>747</time>
I zaczęły się tu już lata późniejsze, lata sanacji. Po śmierci Marszałka Piłsudskiego, potem coraz było nam gorzej stopniowo, bo tata nie mógł dostać pracy. Miał rosyjskie nazwisko, były różne uprzedzenia. Ciągle zajmował się jakąś pracą dorywczą, zleconą, głównie ubezpieczeniami, co dawało nikłe dochody i albo dawało dochody, albo nie było dochodów. Wobec tego trzeba było pożyczać, mama musiała jakoś pomagać, więc dawała lekcje prywatne, korepetycje z niemieckiego, ewentualnie z muzyki. A tata co mógł, to robił, krzątał się śmiało przy tym, ale były to bardzo nikłe zarobki, jak mówię, dlatego byliśmy zadłużeni w różnych żydowskich sklepikach. Oni byli bardzo mili i cierpliwi, czekali bardzo nieraz długo, w grubych kajetach, jak to się wtedy mówiło, zapisując nasze wszystkie wiktuały, które braliśmy, głównie spożywcze. Jakoś tak wegetowaliśmy, nie była to, broń Boże, żadna nędza, nie, ale to był taki ciągły niedostatek. I ciągle brak stabilizacji, który odczuwaliśmy. I ciągle zmienialiśmy mieszkania. Dlaczego? Dlatego że myśmy nie mieli własnych mieszkań, własne mieszkania to niewielki procent ludzi miał wtedy. To albo byli kamienicznicy, ludzie bardzo zamożni, którzy mieli kamienice, albo tacy, którzy mieli swoje domy czy wille. Bardzo takich mało osób było, niedużo przynajmniej, przynajmniej nie w moim zasięgu. Reszta ludzi normalnych, jak ja mówię, normalnych, to wynajmowała. To były mieszkania czynszowe właśnie w tychże kamienicach i tak dalej. Ale za czynsz też trzeba było płacić. W kamienicach bardziej luksusowych ten czynsz był bardzo wysoki, w mniej luksusowych to był bardziej ubogi. No i tak trafialiśmy niemożliwie do różnych takich miejsc, o których zaraz opowiem.</section>
<section><time>879</time>
Pierwsze te lata spędziłam spokojnie w Wilnie, potem już było, jak tata właśnie był bez pracy, to myśmy wrócili do Warszawy na krótko, mieszkałam na Hożej. Tata myślał, że mu się uda może w Warszawie o coś zahaczyć. Potem znów wróciliśmy jednak do Wilna na stare śmieci, z którego to Wilna ja pamiętam właśnie głównie nie tyle piękno Wilna, bo na to jeszcze nie byłam uczulona, ale pamiętam przede wszystkim Wielką Księżną Litewską, czyli Matkę Boską Ostrobramską, która się cieszyła niezwykłym kultem, sądzę że nie tylko katolików, ale również wszystkich wyznań. A było tam tych wyznań kilka, bo jak normalnie się stało pod Ostrą Bramą, na górze otwarte okno w kaplicy, nie wszyscy się tam mogli dostać, bo była bardzo ciasna. Reszta ludzi stała na ulicy, cały tłum. To jak przechodzili, bo to była przechodnia kaplica, nie wolno tam było jeździć pojazdom, ale różni ludzie przechodzili tamtędy, to mnie się wydaje, może się mylę, że nawet Żydzi zdejmowali swoje mycki. Wszyscy zdejmowali kapelusze. Na chwilkę się zatrzymywali tam, potem szli dalej. A mnie się wydaje, że oni też to robili. </section>
<section><time>959</time>
Potem pamiętam Górę Zamkową, na której jeszcze baszta stała Giedymina już wtedy, nie było jeszcze tego muzeum, które jest w baszcie. Z Góry Giedymina bardzo dobrze było widać cały plac Katedralny z katedrą włącznie. Tam chodziłam z moją mamą na oglądanie procesji Bożego Ciała, która pięknie wychodziła z katedry, okrążała cały duży ten plac właśnie. Takie mam wspomnienia z Wilna.</section>
<section><time>992</time>
Jeszcze wspomnieniem z Wilna jest mój tata, który pewnego dnia przyniósł mi piękną zabawkę. Zabawka była u nas bardzo długo, była naszą maskotką, moją i mojego brata, no ale smutno się to skończyło, bo maskotkę zjadły mole. A cóż to było? Był to miś, niedźwiedź, który mój tata, jako że znał tam połowę świata wileńskiego, był w garderobie jakiejś znajomej aktorki w Teatrze na Pohulance, gdzie mieścił się ten teatr. Zobaczył u owej pani pięknego niedźwiedzia wielkości kilkuletniego dziecka. To nie były takie misie jak teraz, gdzie wszystko sztuczne, jakieś kręcone loczki czy inne futerka – to było prawdziwe futro, nie wiem, czy niedźwiedzie, ale imitujące niedźwiedzia. Łapki były z prawdziwego sukna, oczy miał, naturalnie nie były to oczy prawdziwe, tylko guziki, ale to były jakieś guziki niezwykłe, że ja, wpatrując się w tego misia, uważałam, że to są niemal ludzkie oczy i że miś jest po prostu zaczarowanym królewiczem. Bardzo kochaliśmy z bratem tego misia. Nie mamy jego zdjęć, mój brat ma jedno jedyne chyba, które się przechowało. Miś był z nami prawie pół życia naszego, a przynajmniej całe dzieciństwo. Na początku spałam z misiem, ale mama mi zabroniła, ponieważ zwykle rano znajdowałam się na podłodze, a miś był szczelnie przykryty kołderką. No ale i tak przyjaźń z misiem bardzo się zacieśniała. </section>
<section><time>1097</time>
Otóż, ale to był warunek, to nie było tak, że „na piękne oczy” pan sędzia dostał misia od tej pani. Mój tata powiedział: "Ach, taki miś! Jakby moja mała córeczka się tym ucieszyła. Skąd pani to ma?". – "A – mówi – mam od jakiegoś mojego wielbiciela, który teraz był w Niemczech. W Berlinie jest taki znany sklep z zabawkami, z tego właśnie sklepu przywiózł mi w prezencie tego misia. No ale, panie sędzio, jeśli pan chce, proszę bardzo. Możemy zrobić taki zakład: jeżeli pan przeniesie misia na rękach, nie w opakowaniu, tylko na rękach, tak jak dziecko, przez główną ulicę Wilna – a wówczas główną ulicą Wilna była ulica Mickiewicza, która i teraz biegnie z tego placu Katedralnego, to się nazywało różnie: Lenina, teraz się nazywa Giedymina, wtedy Mickiewicza, piękna, elegancka bardzo ulica – jeżeli pan przeniesie tego misia do domu, to miś jest pana". No i tata szedł z tym misiem na ręku, a za nim cała plejada urwisów, uliczników, małych Żydziaków z tych szkół chederu żydowskiego, w takich „chlamidonkach” czy jak tam oni mieli, z tymi pejsikami. Wszystko to za nim, bo każde z tych dzieci chciało koniecznie dotknąć, że to prawdziwy niedźwiedź pewnie jest. Ojciec to wszystko przeniósł, zniósł, no i ja dostałam taką piękną maskotkę dzięki temu. To też są moje wspomnienia związane z Wilnem.</section>
<section><time>1198</time>
I może jeszcze, jak już jesteśmy przy Wilnie… Potem już nie mieszkamy w tym ładnym mieszkaniu. Nie widzę też oczami duszy, jak to się mówi, czy pamięci, tego fortepianu. Mieszkamy w jakimś małym pokoju z kuchnią chyba na przedmieściach Wilna, zaraz za dworcem kolejowym. Tam w tej chwili jest dzielnica Nowy Świat, a wtedy to była chyba jedna ulica, która się nazywała Nowoświecka – od nazwy, którą potem przejęła dzielnica, od nazwy Nowy Świat. Zaraz za naszym domem, który był domem niewielkim, pewnie jednopiętrowym, był dom kolejarzy. Tam były jakieś takie kolejarskie domy przeważnie, zasiedlane przez kolejarzy. To były już zaraz łąki, wzgórza, piękne wzgórza, bo całe Wilno jest między wzgórzami przecież, na których kwitły kwiaty. Ja właśnie stamtąd, z tych pięknych wzgórz, gdzie chodziłam na spacery, które w maju były pełne kwiecia, biegłam teraz szybko tam, do tej Matki Boskiej, do tej Księżnej Litewskiej, stawałam w tej wnęce na majowe nabożeństwa i śpiewałam „Chwalcie łąki umajone”. </section>
<section><time>1272</time>
I tam już byłam taką starszą dziewczynką, już nie takim dzieckiem, i podobali mi się różni chłopcy, jak to zwykle bywa. W tym domu mieszkali dwaj synowie kolejarza. Był taki Czesio, o którym się mówiło Czesiuk, bo tam się zawsze mówi tak: Kazimierz to jest Kaziuk, Czesław to jest Czesiuk i tak się właśnie troszkę po wileńsku mówi. Więc był ten Czesiuk, mój rówieśnik, i był też Witek. Witek chodził do gimnazjum już, jezuitów. Gimnazjum Jezuitów miało piękne uniformy, à la wojskowe, i były tam takie srebrne guziczki, z tyłu się odchylało i taki srebrny guziczek. To działało na mnie ogromnie, jakoś tak emocjonująco. Bardzo mnie ten Witek intrygował, dlatego się nauczyłam jeździć nawet na łyżwach i chodziłam na ślizgawkę, która była gdzieś tak... Od Zaułka Bernardyńskiego w bok się chodziło na tę ślizgawkę. Jak to stare ślizgawki: jakieś płyty taneczne, przedwojenne tanga, „Tango Milonga”, inne, jakieś walczyki francois, jeszcze inne. A my tutaj na tej ślizgawce się ślizgaliśmy i od czasu do czasu fundowaliśmy sobie coś.</section>
<section><time>1360</time>
Chwilka odpoczynku i przy okazji takie babki tam podchodziły, a miały w koszach specjały wileńskie, między innymi często przynosiły nam w zimie mrożone jabłka. Mrożone jabłka były bardzo tanie, można było kupić za grosze. Mrożone jabłka wyglądały jak pieczone jabłka: były brązowe, bardzo soczyste i zimne jak lody, bardzo smaczne i słodkie. Więc kupowaliśmy sobie takie bardzo często… Kupowałam sobie mrożone jabłka. Czasami były tam, powiedzmy, wileńskie „watruszki” to się mówiło, czyli takie jak u nas drożdżówki, tylko sto razy lepsze. Kochani, sto razy lepsze! Tak, z serem na przykład, takie „watruszki” z serem. Czasami tam było jeszcze coś innego, pewnie jakieś kiełbaski czy wędlinki, nie wiem. I to pamiętam z tamtych czasów, też właśnie taki obrazek wileński.</section>
<section><time>1418</time>
A potem to już Wilno dla mnie tylko było, powiedzmy, punktem, przez który przejeżdżałam, jadąc na obozy harcerskie, w którym się zatrzymywałam, jadłam to słynne pieczywo wileńskie, chodziliśmy do Ostrej Bramy, zwiedzaliśmy Wilno. Chodziliśmy później, jak już był grób Marszałka, to nawet mam takie zdjęcie przecież z tamtych czasów, kiedy cała nasza drużyna harcerska stoi przy wartownikach, którzy trzymają wartę przy grobie Marszałka. Wtedy się tylko przejeżdżało, jadąc na obozy. Między innymi byłam tam na obozie w Ignalinie, gdzie była wybudowana potem elektrownia atomowa. Wtedy były piękne lasy, nieskażone wody jezior, z których piliśmy, braliśmy na nasze jedzenie to wszystko, kąpaliśmy się. No ale to już taka trochę jakby inna bajka, więc muszę jeszcze wrócić do tego i zastanowić się, co tak bardzo może jakoś kształtowało mnie. Co tak bardzo kształtowało?
</section>
<section><time>1483</time>
Jak mówię, wybrałam sobie tę Polskę na ojczyznę swoją. A co mnie tak bardzo kształtowało? Na pewno w wielu procentach kształtował mnie ten dom, dom rodzinny, który może z racji tej niestabilności nie był prawdziwym ogniskiem domowym, takich pieleszy domowych, takiego życia bezpiecznego. Nie czułam tego jakoś nigdy. Ale był za to otwartym na ludzi i takim, powiedziałabym, kosmopolitycznym to nie, bo mój dom był domem patriotycznym, ale jednocześnie otwartym na ludzi. Była tam ogólna tolerancja w jak najlepszym tego słowa znaczeniu. To znaczy nigdy…</section>
<section><time>1530</time>
Po pierwsze nie było krępowania wolności dzieci. Myśmy się mogli bawić, z kim nam się żywnie podobało. Rodzice mieli do nas zaufanie, wobec tego mieliśmy dużo swobody, powiedziałabym, bardzo dużo swobody. Poza tym mogliśmy się bawić, z kim chcieliśmy. Nie było różnic w moim domu, jeśli chodzi o narodowość, o religię czy o zamożność. Żadnej takiej. Tośmy się bawili i z różnymi urwisami, „szwądakami” tak zwanymi, jak to się mówiło „szwądak” dawniej, Żydkami nie Żydkami, jakimiś innymi dziećmi. Jak byłam na Polesiu, to z tymi Ukraińcami czy tam się wtedy mówiło: Ruskie. To właśnie wyniosłam z domu już tak na całe życie. No i chyba właśnie może jakieś inne walory. Co prawda twierdziłam potem mamie, która się obraziła nawet na mnie, że dziewięćdziesiąt procent tego, jeżeli coś jest dobrego we mnie, to jest harcerstwo. Mama się obraziła, no ale to tak wcale nie jest, tak wcale nie było.</section>
<section><time>1590</time>
No i miałam braciszka, który na początku był taki oczekiwany po Zuzi, co zmarła, właściwie urodziła się martwa. A potem był braciszek, z czego się bardzo cieszyli moi rodzice, no troszkę ode mnie już starszy, o te parę lat. Na początku taki bardzo, bardzo uroczy, moje oczko w głowie, na którym się ogromnie wyżywałam, jeśli chodzi o moje pedagogiczne jakiekolwiek zdolności. Mianowicie założyłam mu szkołę, z rygorami, a jakże. On był moim ukochanym uczniem, tym dobrym uczniem, ale oprócz Jureczka dobrego ucznia był jeszcze taki drugi, już nie pamiętam, jak on się nazywał... Jasio Kudrak. O, Jasio Kudrak – wymyśliłam takie nazwisko. Jasio Kudrak był niedobrym chłopcem, był złym uczniem, był leniwym uczniem, był niesumiennym uczniem, niepracowitym, chodził na wagary, na wagary, ale nie zawsze był w szkole. Brzydko pisał, nie starał się. Wszystko, co robił źle, to Jasio Kudrak. Ale to było wszystko tylko po to, żeby pochwalić tego Jureczka, który właśnie był inny. Jureczek musiał się nieźle namordować, bo ja go tam uczyłam wszystkiego tego, co mnie uczono, no więc i geografii, i historii, i biologii czy przyrody. Nie było jeszcze dużo tak bardzo ale wszystko, co sama umiałam, przekazywałam mu. Nie wiem, czy on z tego coś rozumiał, bo miał cztery lata… Tak, cztery lata miał. Między innymi religii uczyłam go też. </section>
<section><time>1683</time>
A potem następował egzamin, komisją była rodzina: tata i mama. Nie zapomnę nigdy momentu, który przeszedł do naszych anegdot rodzinnych, jak właśnie między innymi pytaniami religijnymi w stosunku do mego brata po tej katechezie przedtem, zapytałam go: "Powiedz, Jureczku, co poczuła Ewa, gdy zjadła jabłko? Czy tam: co poczuł Adam, gdy zjadł te jabłko właśnie". A mój brat cisza, cisza. – "No, skup się dziecko, pomyśl sobie". Chodziło mi o te wyrzuty sumienia, bo ja mu tłumaczyłam, co to jest wyrzut sumienia. Nie wiem, czy on zrozumiał, miał cztery lata przecież. Ale nie mógł wykrztusić tego. Ja w końcu mówię: "No przecież wiesz! No przecież ja widzę po twoich oczach, że wiesz". I wtedy Jureczek wypalił: "Pestki". No. Tak że bywało różnie.</section>
<section><time>1743</time>
Potem ten braciszek robił się troszkę nieznośny, bo już zaczął mieć towarzystwo swoich kolegów i zaczął mnie wkurzać, jak to się popularnie u nas kiedyś mówiło. Bo był to jedyny człowiek, a chyba nawet został taki do końca, który potrafił mnie zdenerwować. Kiedyś byłam bardzo porywcza, już taka nie jestem, już jestem bardziej stonowana na stare lata zwłaszcza, ale wtedy byłam dość porywcza. Jedyna osoba, która mogła mnie jednak wyprowadzić z równowagi tak dokumentnie, to był mój brat. On miał na mnie sposoby, zawsze miał na mnie sposoby. Myślę, że i do końca ma takie sposoby. Może nie? Na przykład ja coś opowiadałam z wielkim zapałem moim rodzicom, czego mi się udało dokonać albo coś, a on po prostu tylko mrugał porozumiewawczo do taty i do mamy, że ona blaguje wszystko to, co mówi. No to przecież każdego normalnego człowieka wyprowadziłoby z równowagi. I tym podobne rzeczy…</section>
<section><time>1806</time>
Ja się mściłam, mściłam się na nim, to znaczy tak się musiałam mścić, żeby rodzice nie powiedzieli, że ja maltretuję tego brata. Wobec tego ja go, on miał ładne włoski, tak mu nawet się ładnie falowały, ja go podnosiłam na tych włoskach troszkę do góry, tak na dwa centymetry, może na centymetr. To było bardzo bolesne, ale śladów nie było. No niestety byłam perfidna w tym wszystkim. No, to było tak. </section>
<section><time>1832</time>
Ale myślę, że mimo wszystko, cośmy razem przeżyli, to naprawdę w ciągu życia byliśmy wobec siebie lojalni, troskliwi i trzymaliśmy sztamę. Nie daj Boże, jakby ktoś powiedział coś na mojego braciszka albo jakby mama chciała go rózgą tam obić czy coś, to ja wtedy robiłam się lwem i broniłam tego. A już nie mówiąc o jakimś laniu przez tatę czy coś, to w ogóle, ja goniłam go, zawsze stawałam w jego obronie. Myślę, że on w jakimś sensie też stawał zawsze w mojej obronie. Zwłaszcza później, jak miałam różnych takich chłopców, adoratorów, co to chodziłam z nimi na różne spacery, a mój brat stale gdzieś tam się z tyłu pałętał ze sto metrów za nami. Wyrywał różne chwasty po drodze i tymi chwastami z ziemią obrzucał tych moich romantycznych różnych wielbicieli. Ja się okropnie denerwowałam, bo było mi przykro, że mam takiego brata, ale on to robił w dobrej wierze, ja to rozumiem.</section>
<section><time>1894</time>
Takie właśnie różne nasze przygody opisała moja koleżanka Katarzyna Witwicka w takiej książce "W strasznym domu". To było też jedno z naszych mieszkań, bo myśmy wszędzie właściwie mieszkali, szczerze mówiąc. Wtedy, jak już ta finansowa sprawa była coraz gorsza, bo jakoś nam się nie powodziło, to dochodziło do takich różnych scen przykrych dla nas, ale takich bardzo pamiętnych, o których pamiętamy całe życie. Między innymi mieszkaliśmy też w Falenicy przecież. A jakże, tam też byliśmy, na linii otwockiej. W Falenicy mieszkaliśmy kilka lat chyba, ale to już było później, no i... </section>
<section><time>1942</time>
Wtedy była Wigilia, tylko że taty nie było, bo tata był gdzieś na mieście w Warszawie, a myśmy byli tak dość daleko od stacji kolejowej. Naokoło były same żydowskie domy. Nawet ci Żydzi się tam modlili, takie domy modlitwy prywatne ich. No ale jakoś nie baliśmy się, że nas tam na macę wezmą czy coś, nie mieliśmy takich jakichś pomysłów. Tutaj jest Wigilia, a my siedzimy, bo nie ma… Nie będzie Wigilii u nas, nie wiemy co… Tata nie wróci, pieniędzy nie ma, mąka w domu jest, cukier jest, ale oprócz tego trzeba a to jakąś rybę, coś postnego, no i trzeba zrobić babki świąteczne czy coś. Nie ma z czego robić, no nie ma. Siedzimy tacy zmartwieni, a tu raptem – a mróz jest, mróz, bo to zima przecież. Wtedy zimy zaczynały się dość wcześnie i były surowsze. Nie to, jak teraz jest zima, to wszyscy mówią, że to straszna zima. Był mróz i raptem jakiś taki mężczyzna w uniformie kolejowym zawitał do nas tam, na ulicy Zielonej chyba mieszkaliśmy w tej Falenicy (bo potem mieszkałam w innym miejscu Falenicy, po drugiej stronie torów. Też, też opowiem). </section>
<section><time>2018</time>
I zjawia się taki posłaniec ze stacji: – Proszę państwa, dla państwa jest choinka do odebrania na stacji. My zachwyceni, choinka to jest znak od taty, że coś się jednak dzieje. Bierzemy saneczki z długim sznurem, mocnym, i pędzimy tam. Pod naszymi nogami cały czas skrzypi, bo to duży mróz jest. Pędzimy w ten duży mróz na tę stację, a tu choina pod sufit, piękna! Trzeba ją załadować, mój brat jakoś sam ją otula, opasuje tymi sznurami i jedziemy z powrotem do domu. Stawiamy choinkę, mamy zajęcie, bo wszystkie nasze zabawki, które przygotowywaliśmy, łańcuchy, bo to kiedyś się samemu przygotowywało i to była wielka frajda, wszystko to nawieszamy, nawieszamy na tę choinkę. Wieszamy i czekamy dalej na tatę. Ale taty nie widać. I tak już gdzieś koło godziny... Ciemno się zrobiło, tak, całkiem ciemno. W dalszym ciągu nie wiemy, jakie nasze losy będą. </section>
<section><time>2084</time>
A raptem gdzieś tak, już godzina szósta pod wieczór, zjawia się tata. Elegancki, jak zawsze, bo dbał o siebie, elegancki pan z jakimiś paczuszkami. Paczuszki są przewiązane takimi kołeczkami, bo dawniej eleganckie firmy, to jak dawały jakieś tam słodkości czy inne towary, to jeszcze był sznureczek zawiązany na wierzchu i do tego przyczepiony kołeczek z firmą. Z takimi kołeczkami wraca. No, to są wszystko kolonialne towary braci Pakulskich, najdroższy sklep w Warszawie. Bo tata ma gest! Jak zrobić Wigilię… Jak nie ma, to nie ma, a jak jest, to musi być z gestem. Wobec tego jest tam wszystko: łosoś, być może jest tam nawet kawior, jest na pewno jakaś ryba, już nie pamiętam, są bakalie, są jakieś jeszcze inne dodatki do ciasta. – Mamo, bierz się do Wigilii! Mama się bierze do Wigilii, my tam niewiele pomagamy w tym cieście drożdżowym, ale wszystko jest upieczone, wszystko jest zrobione. Jemy Wigilię. Zaraz północ. Ale tej Wigilii nie zapomnimy do końca życia, taka to była Wigilia.</section>
<section><time>2165</time>
A potem na przykład ten Żoliborz za chwilkę, bo jeszcze przedtem, po Wilnie, tym moim drugim Wilnie, było Polesie. A było to tak, że tata zdecydował, że tutaj się nie utrzymamy, za duże są te czynsze. Jedziemy wobec tego na Polesie, do Kosowa Poleskiego, za Brześć. Tam mieliśmy przyjaciół, znajomych, bo czasem w czasie wakacji wyjeżdżaliśmy tam do leśniczówki państwa Biernackich. Jeszcze oprócz tego była tam mamy koleżanka, jeszcze z różnych młodzieżowych posiedzeń z Mińska Litewskiego od moich dziadków, bardzo zaprzyjaźniona z mamą, tak prawie jak rodzina. Mąż jej był wtedy tam burmistrzem, no więc też dobrze sytuowany, mają tam dom, willę. Tam pojedziemy, tam tata nas zostawi, a sam będzie mieszkał w Warszawie, bo sam to on się gdzieś przytuli. Tu ma przyjaciół, tam ma przyjaciół, jakoś to będzie i będzie szukał pracy. Przynajmniej będzie wiedział, że my jesteśmy bezpieczni i spokojni i pod opieką przyjaciół, mamy dość dobre warunki. </section>
<section><time>2240</time>
I stąd trafiam na Polesie już po raz drugi, bo kiedyś trafiałam tylko w czasie wakacji. Stąd nawet mam zdjęcia z tej leśniczówki jeszcze, kiedy to minę mam takiej chuliganki poleskiej, bo wtedy się strasznie zadawałam z chłopakami i li tylko z chłopakami. Chodziłam z nimi na raki, nauczyli mnie polować na raki, skakałam o tyczce, chodziłam na jakieś jabłka do cudzych ogrodów, nie wiem dlaczego. Przy willi tego pana był ogród. No ale to była emocja. Miałam taką samą ekipę swoich kolegów, z nimi wyczyniałam różne brewerie. Byłam taka... Klęłam, to znaczy nie bardzo rozumiałam, co ja mówię, ale to klęłam tam nieźle po białorusku. Nie przypomnę sobie wszystkich, a jeżeli zawdy przypomnę, to ja nie powiem tych wszystkich rzeczy teraz, bo teraz rozumiem. Ale między innymi były różne, na przykład no: Kap ty pa wadie chadił? A pit’ chadił. Też przekleństwo, prawda? Chodzisz po wodzie, a napić się nie możesz, to takie leciutkie. Ale potem były takie bardzo, bardzo różne brzydkie, które myśmy stosowali, jak walczyliśmy z różnymi ludźmi. Nie na tle politycznym, broń Boże, nie, tylko takim różnym, co to nam ślizgawki zajęli albo coś takiego. Najpierw była wojna słowna, obrzucanie się tymi obelgami, a potem już tam szły kawałki lodu czy czegoś innego, no. </section>
<section><time>2340</time>
Ale to już późniejsze czasy, na razie w wieku tych pięciu lat nie jestem spokojna, chciałam powiedzieć niespokojna, ale sympatyczna dziewczynka, co to mój brat mi właśnie podarował niedawno taką maskotkę. Ta maskotka jest tutaj. Nie wiem, czy mogłabym pokazać, ale może nie warto. Ona tutaj jest i to jest po prostu wilk, ale ten wilk ma jakąś dziwną pelerynę, nie pelerynę, bo to jest wilk w owczej skórze. I mój brat napisał do tego komentarz, że niby to ja. Że takie malutkie, takie nieduże, milutkie, a w rzeczywistości wilk w owczej skórze. Może tak i było. Wisi ta maskotka teraz u mnie, siedzi tu ten wilk w owczej skórze.</section>
<section><time>2386</time>
No i teraz właśnie o tym Polesiu, bo to jest oddzielna historia i bardzo ciekawa. Jest to typowe miasteczko zażydzone, na kresach Polski, mnóstwo Żydów. I znów religia: i cerkiew jest, i kościół katolicki jest, i synagoga jest, i mnóstwo Żydów, bo oni tam trzymają handel w swoim ręku, są rzemieślnikami. Inteligencja też jest, naturalnie, są lekarze i prawnicy. Takie małe miasteczko, ale ma swój urząd. Niedaleko, na dwa kilometry stamtąd szosą jest miejscowość Mereczowszczyzna, jest to miejsce urodzin Tadeusza Kościuszki, dworek kościuszkowski tam się mieści. A zaraz bliziutko pod górkę, z pół kilometra, pałac hrabiów Pusłowskich. Wówczas kiedy ja byłam już starsza i przyjechałam drugi raz do tego Kosowa, tak już na stałe, na parę lat może nie ale myślałam, że na rok, a to się w końcu  skończyło na dwóch latach prawie… Jak tata szukał tej pracy, to wtedy już tam się mieściło starostwo. Część była zrujnowana, bo już nie była to wtedy własność hrabiów Pusłowskich, ten ród wygasł, a przeszło to na Skarb Państwa. Mieściły się tam szkoły pszczelarskie, znany wówczas na Polesiu był miód i pszczelarstwo. Były tam szkoły pszczelarskie, technika, wyższe szkoły pszczelarskie… Mieściła się tam policja, mieścił się tam Urząd Starostwa, no i cóż, były dwie piękne sale balowe, na których odbywały się bale. </section>
<section><time>2493</time>
Sama byłam na takim balu młodzieżowym, dziecięcym, gdzie byliśmy poprzebierani za różnych Indian nie Indian, kominiarzy i różnych innych. Mam zdjęcia balu dorosłych, na którym są moi rodzice, no i tego balu kostiumowego dla dzieci, gdzie ja jestem też w bardzo niefortunnym kostiumie, który w ogóle do mnie nie pasował. Bo ja byłam taki chłopiec, a tu raptem jestem amorkiem. Ni przypiął, ni wypiął. Po prostu moja mama miała jakiś ładny jedwab prawdziwy, różowy i zdecydowała, że nie ma z czego zrobić tego kostiumu, to będę tym amorkiem. Naszyła mi jakieś tam serduszko nie serduszko, no i byłam tym amorkiem, ale w ogóle ani nie pasowałam psychicznie do tego, ani fizycznie, w ogóle nic. Ale byłam i jestem na tym zdjęciu.</section>
<section><time>2544</time>
W tymże Kosowie chodziłam do szkoły, teraz się mówi podstawowa, wtedy się mówiło, powszechna – do sześcioklasowej szkoły powszechnej. Mam nawet gdzieś takie zdjęcie, ale to jest późniejszy rok, kiedy ja pojechałam znów do Warszawy i tam chodzą jeszcze ci moi koledzy, ale ja już nie. Tam są wszyscy moi nauczyciele, moje kierownictwo szkoły. I właśnie tam różne chodziło, oprócz tego, że były tam różne Jurki i inni chłopcy, prawda, o takich polskich nazwiskach, to były różne Chryćki, jakieś tam Wasyle różne, takie ruskie różne też nazwiska tych chłopców były. To wszystko byli moi koledzy z pobliskich wsi różnych, biednych, bo to była straszna bieda. Polesie było bardzo biedne, głównym walorem Polesia były dobra naturalne. </section>
<section><time>2593</time>
Potem, jak przyszli, jak wiemy z historii Polski, przyszedł potem Związek Radziecki, zdecydował, że trzeba coś z tym Polesiem zrobić, odwodnił to wszystko i wszystko popsuł. Cała flora się zmieniła, cała fauna się zmieniła, nic nie ma, nieużytki. A wtedy to były lasy pełne prawdziwych jagód, prawdziwych grzybów, jakichś ziół leczniczych, ryby przede wszystkim… No, całe bogactwo tamte, z którego ci ludzie żyli. Bardzo marnie, bo marnie, ale żyli. Ale to już nie jest to Polesie w ogóle. </section>
<section><time>2631</time>
No i wtedy właśnie chodziłam do szkoły podstawowej, nawet się bardzo dobrze uczyłam. To dziwne, ale z tych wszystkich moich nauczycieli po tylu latach, to ja zapamiętałam sobie tylko jedno nazwisko. Jeszcze do niedawna pamiętałam inne, ale teraz już nie pamiętam. Pamiętam mego polonistę, pana Migonia. Pan Migoń, który kazał nam po każdej lekcji rysować szlaczki. Ja się wyżywałam w tych szlaczkach kolorowych, bo każdy szlaczek miał być inny. Ale pan Migoń miał specjalne jakieś do mnie predestynacje czy coś, takie nauczycielskie. Mówił tak: "To nasza druga Konopnicka. Słuchajcie, słuchajcie, to będzie druga Konopnicka!". Że niby podobno takie pisałam wypracowania, które zwykle były odczytywane w klasie. No, Konopnicka to ze mnie nie wyszła, jakoś pan Migoń się pomylił. Co prawda piszę, publikuję niektóre rzeczy, udało mi się dwie książki wydać czy trzy, może teraz wyjdzie czwarta. No ale w każdym razie nie byłam Konopnicką, ale tak on we mnie wierzył wtedy, że będę tą drugą Konopnicką. Może dlatego właśnie pamiętam, jaki człowiek jest ułomny, tylko to nazwisko pana Migonia, który tak we mnie wierzył.</section>
<section><time>2706</time>
Więc to była moja szkoła, ale ja się najbardziej przyjaźniłam w tej szkole po pierwsze z Nataszką. To była prawosławna dziewczynka, najładniejsza w naszej klasie, miała piękne, takie płowe, jaśniusieńkie… Nie wiem, jak to się mówiło kiedyś, „platynowa blondynka”, coś takiego, miała takie warkocze. 
Miała koronę z tych warkoczy, bo wtedy tak się robiło i taki styl, uczesanie było modne dla dziewczynek. Miała warkocze, zaplecione w koronę na głowie. Natasza też uwielbiała naszego katechetę.</section>
<section><time>2738</time>
A naszym katechetą to był nie kto inny, tylko ów, z moich dziecinnych bardzo lat dawnych, ksiądz Feliks Drozdowski. Jak później wyczytałam o nim, to był taki działacz katolicki, nadzwyczajny człowiek, ale wtedy to on był dla mnie po prostu bardzo miłym moim katechetą, do którego miałam zaufanie. Przychodziłyśmy często razem z Nataszką odwiedzać księdza Drozdowskiego, ale żeby nie tak z gołą ręką, jak to się mówi, przychodzić, to jakieś kwiatki po drodze zebrane, to były przeznaczone wszystko na ołtarz. Zbierałyśmy po drodze kwiatki, przychodziłyśmy do księdza Drozdowskiego i mówiłyśmy: "A to do kapliczki, a to na ołtarzyk". A ksiądz Drozdowski zaraz mówił: "Ale herbatki to się napijecie? Wy moje dwie pokusy: dzień i noc". Ponieważ ja byłam bruneteczka, a moja koleżanka była blondyneczka, więc były to dwie pokusy księdza Drozdowskiego Feliksa – dzień i noc. Wtedy jeszcze nie było mowy o żadnym molestowaniu, nikomu to do głowy nie przychodziło w życiu w ogóle. Bardzo był miły ksiądz Drozdowski, lubiłyśmy go bardzo i szanowałyśmy. No i co, herbatka, do tego jakieś pudła… Jak się dawniej trzymało w takich pudłach metalowych… W metalowym pudle ciasteczka anyżowe albo jakieś inne, zawsze miał na podorędziu, częstował nas.</section>
<section><time>2820</time>
Ale ksiądz Drozdowski coraz gorzej się czuł. Na Polesiu była wilgoć duża, wilgotność, przecież to były rozlewiska tych rzek, tych bagien. I ksiądz Drozdowski chorował na stawy, i coraz się z tymi stawami gorzej czuł. Wobec tego co robić, jedyna właściwie rada byłaby, do Druskiennik go wysłać, do jakiegoś sanatorium, żeby się podleczył. No, ale parafia katolicka była naprawdę uboga, nas, katolików, było chyba najmniej. Charakterystyczne jest to, że myśmy lekcje religii mieli w pokoju nauczycielskim, więc nie była nas to duża grupa. Prawosławni mieli, powiedzmy, gdzieś w jakiejś dużej sali klasowej czy nie, powiedzmy, no właśnie… klasowej, a Żydzi no to już mieli największą chyba jakąś klasę wybraną na swego rabina, bo tam była gmina żydowska i tych Żydów było najwięcej. Była właśnie taka troska o księdza Drozdowskiego, wszyscy chyba go lubili w tym mieście. No i zaczęło się tak, że to nie my, ale inicjatywę przejęli Żydzi. Uczniowie żydowscy powiedzieli swojej gminie i pierwsi zrzucili się, była to zrzutka na księdza Feliksa Drozdowskiego. Następnie zaraz nie mogli przecież zostać gorsi prawosławni, ale my, katolicy, też się dorzuciliśmy. I dzięki wszystkim nam ksiądz Feliks Drozdowski w czasie wakacji wyjechał na kilka miesięcy do Druskiennik i na jesieni wrócił o wiele zdrowszy. Myślę, że to taka ładna historia, że warto ją było opowiedzieć, jak to było dawniej, prawda?</section>
<section><time>2931</time>
No niestety, ja w swojej szkole odnosiłam jakieś sukcesy. Po pierwsze, pan Migoń do tego się przyczynił. Po drugie to, że miałam tę przyjaciółkę, z którą siedziałam na jednej ławce, nie Nataszkę, ale drugą, to była Zosia Łabędzka. Zosia Łabędzka mieszkała w dworku, gdzie się urodził Kościuszko, a tata jej, pan Łabędzki, miał studia zaliczone rolnicze i opiekował się… Właściwie to był folwark po Kościuszkach i pan Łabędzki dzierżawił ten folwark i te stawy rybne, które tam były, i dworek. I nie było w tym dworku, tak jak teraz się robi, wielkie halo, bo jest i muzeum, i muzeum pamięci, i izba pamięci. To nawet nie była izba pamięci, po prostu na tym dworku, którego mam zresztą obrazek, bo mój brat go namalował, mam i zdjęcia, ale mam przede wszystkim obraz mojego brata, olejny, który z pamięci potem wyrysował, wymalował olejną farbą. I tam na froncie tego domu był taki jakby medalion, w tym medalionie był wizerunek Tadeusza Kościuszki. Było napisane, że to jest dom Kościuszków, jego rodziców, że on się tu urodził. A w pokoju Zosi, gdzie był kominek, to nad kominkiem była tablica, że w tym pokoju dnia tego i tego lutego urodził się przyszły Naczelnik Polski, wódz i tak dalej powstania, insurekcji – Tadeusz Kościuszko.</section>
<section><time>3021</time>
My jako dzieci odwiedzaliśmy Zosię często, ja to już w ogóle bardzo często. Ale od czasu do czasu robiliśmy sobie w zimie kulig, to była frajda. Wszystkie saneczki, po kolei zajeżdżaliśmy do kolegów, oni z saneczkami się doczepiali do dużych sań, do dużych sań zaprzężone były dwa konie i myśmy wszyscy jechali do Zosi w odwiedziny. Tam przed kominkiem w jej pokoju mama podawała jakiś sernik czy inne dobre rzeczy, gorącą herbatę, paliły się, trzaskały kłody brzozy czy jakichś innych. Myśmy tam siedzieli, myśmy się tam bawili w cieple, nie będąc świadomi, że siedzimy w takim historycznym miejscu, że nad nami tablica, że tu się właśnie urodził Tadeusz Kościuszko.</section>
<section><time>3071</time>
Tadeusza Kościuszki zresztą wtedy mieliśmy po uszy, pełno, bo była ulica Tadeusza Kościuszki, Dom Ludowy Tadeusza Kościuszki, Szkoła imienia Tadeusza Kościuszki – wszystko było Tadeusza Kościuszki. Jak bywały na przykład jakieś akademie, to pamiętam z tamtych czasów akademie państwowe, to tam cała ludność brała udział dobrowolnie zupełnie. Przede wszystkim na przedzie szła orkiestra strażacka, te trąby... Od tego czasu mam dziwną sympatię do dętej orkiestry. To była orkiestra… Potem szły jakieś, nie pamiętam już, czy to były jakieś harcerskie zastępy, potem jeszcze policja, koła PCK, wszystko, co prosperowało przy Starostwie. Najpierw była msza naturalnie, potem defilada się odbywała, a potem wszyscy do Domu Ludowego imienia Tadeusza Kościuszki i ja recytuję wiersze. Jakoby najlepiej recytowałam wiersze wtedy, więc co mogłam robić? Recytowałam. </section>
<section><time>3144</time>
Potem się okazało, że na zakończenie roku szkolnego trzeba by zrobić jakieś przedstawienie w tymże Domu Ludowym. Nie było telewizorów, nie było żadnych rozrywek, nie było w Kosowie, było to miasteczko, nie było żadnego kina. Taki teatr szkolny to też coś jest, to też jakaś rozrywka, prawda? W tym teatrze szkolnym brałam udział. Była to jakaś sztuka o kneźnej Wandzie, o księżniczce Wandzie, która nie chciała Niemca. Nie wiem, czyjego autorstwa. Była to sztuka, zapisałam sobie prawie cały kajet, czyli tak zwany zeszyt. Była to bardzo duża rola, teraz nie wiadomo, komu ją powierzyć. Ponieważ ja już miałam doświadczenie z mówieniem wierszy, to oddano tę rolę mnie, powierzono, że ja się tego potrafię nauczyć, całej treści tego kajetu. Była tam taka scenka na końcu, że ja popełniam samobójstwo, skaczę do Wisły. Skaczę, ale Wisły żadnej obok nie było przecież, trzeba było coś zrobić, żeby to ludzie odebrali odpowiednio. Tam, gdzie się kończyła scena, to był taki spadek, dwa metry mniej więcej ta scena miała wysokości, i tamże ja miałam skoczyć z tyłu sceny. W tym czasie odpowiednim trzeba było zrobić plusk, dźwięk plusku, taki potężny, że niby to plusk, ja wpadam w te fale. Ciągle się denerwowałam nie tyle o siebie, że ja zapomnę roli, ile o to, czy ten plusk wyjdzie jednocześnie z moim skokiem, żeby to się nie zblamować. Byłam bardzo przejęta i miałam tremę, przyznam się szczerze. </section>
<section><time>3248</time>
Poza tym ja nie mogłam przecież występować w roli księżniczki Wandy, mając krótką grzyweczkę, czarne włoski, no nie, no nie pasowałam zupełnie, absolutnie. A moje wszystkie druhny, które tam były, te Słowianki moje, one też były różne przecież… Ale od czego mieliśmy panią starościnę, która dbała o kulturę tej miejscowości. Pani starościna pojechała do takiej miejscowości, już nie wiem, czy to była Różana czy Prużana, do najbliższej miejscowości, gdzie był teatr, prawdziwy teatr, i stamtąd przywiozła nam peruki. Piękne peruki, jasne warkocze! Jak włożyłam taką perukę, to naprawdę mogłam sobie siebie wyobrazić, że jestem tą kneźną Wandą, całkiem dobrze to pasowało. Miałyśmy na sobie lniane koszule czy coś, przepasane jakąś słomą nie słomą, no wypisz wymaluj z tamtych czasów te dziewczyny były. No i to się odbyło takie przedstawienie, więc naprawdę zrobiłam tam furorę, chyba jakąś karierę w swoim życiu w tym Kosowie. Tak to wtedy wyglądało w Kosowie wszystko.</section>
<section><time>3315</time>
No i jeszcze mówię, że miałam różnych kolegów, ale nigdy nie było tam żadnych kłopotów, przynajmniej ja nie pamiętam, może był jakieś, może niektórzy to widzieli, zauważali. Może dlatego, że ja mam takie usposobienie, że zawsze wynajduję i pamiętam tylko rzeczy dobre. Może tak było, ale nie pamiętam, czy tam były jakieś spory polityczne, a przecież przebywałam tam dość długo jednak. Właściwie my, dzieci, braliśmy przykład ze starszych. Były tam naturalnie różne spory sąsiedzkie, były, że ci Żydzi, co zabierają handel cały i tak dalej, to były jakieś takie, nie mogę powiedzieć. Ale my, dzieci, nie pamiętam, żebyśmy się kłócili o cośkolwiek, jak tylko o ślizgawkę, którą na przykład Żydzi nam zabrali. Myśmy odśnieżyli te rozlewiska i był to piękny tor łyżwiarski, a oni nam w każdym razie zabrali taką ślizgawkę. Niby z jakiej racji, nie było żadnego powodu. Myśmy się napracowali, a oni na gotowe przyszli. Tam żeśmy sobie urządzali nasze zawody, wyścigi na nartach. Nie były to żadne narty, były to jakieś kawałki drewna wypolerowanego, sznurkami, jakimiś sznurami zawiązywaliśmy to do butów. Ja naprawdę nie wiem, trudno mi to odtworzyć jest w tej chwili.</section>
<section><time>3392</time>
Moich kolegów i tamtejszej społeczności, którą chciałabym bardzo właśnie podkreślić, że była to tak różnorodna społeczność, ale było to urozmaicenie naszego kraju, naszej kultury, naszych obyczajów. Na przykład święta obchodziliśmy, co prawda, nie wspólnie, bo na przykład takie niektóre ruchome to nie, ale te nieruchome to razem czy coś. Na Wielkanoc to się biegło najpierw na rezurekcję do naszego kościoła, a potem się biegło szybciutko do cerkwi, bo tam się wszyscy witali i można się było pocałować ze wszystkimi kolegami. Bo się mówiło Christos woskriesienije i wszyscy się ogólnie całowali. To się wspólnie właściwie obchodziło, także no.</section>
<section><time>3435</time>
Ale jeszcze muszę opowiedzieć o jednej historii, która też jakoś tamte czasy znamionuje, tamten okres mojego życia. Otóż w szkole miałam takiego kolegę Jasia Osowieckiego, zresztą najładniejszego chłopca w klasie. Ale on był zupełnie pomylony w tym sensie, że ciągle mi na ekierce, na zeszytach mi pisał „Halina Osowiecka”. Nasze ławki ciągle się stykały, bo on ciągle się przytulał do mojej ławki. I był taki śmieszny Jasio Osowiecki, bardzo miły chłopak. Jakoś serce mi nie odpowiadało specjalnie tak bardzo… </section>
<section><time>3477</time>
Natomiast mnie się podobał Kola. Kola Dilko chyba się nazywał, może Dilko, a może nie. To był Ruski jakiś taki właśnie chłopak i to był prawosławny. Kola mi się podobał. Po pierwsze miał rower, a ja uwielbiałam rower, całe moje życie to było marzenie o rowerze. Nigdy nie miałam roweru w życiu. Nauczyłam się jeździć pod ramką na męskim rowerze, byłam często wożona na ramce przez kolegów, potem damkę to miałam nie swoją, moich przyjaciółek. Nigdy nie miałam głupiego roweru, a teraz byle dziecko ma rower. No ale tak było. W każdym razie Kola miał rower, to po pierwsze, po drugie, tak jak mówił pan burmistrz Włodzimierz, nasz przyjaciel właśnie, u którego mieszkałam w... moich rodziców… Kola był chyba najzdolniejszy w szkole i dlatego trzeba było stypendium dla Koli kombinować, żeby Kola pojechał do Brześcia czy gdzieś do prawdziwego technikum, i dalej żeby się kształcił, a może nawet poszedł na studia. No więc Kola mi imponował. No i był taki trochę starszy już ode mnie o parę lat co najmniej. Nie był razem ze mną w szkole. </section>
<section><time>3552</time>
No i jak kiedyś Kola był tak uprzejmy, że przyjeżdżając do pana burmistrza w jakieś tam sprawie i po coś, przyjechał na tym swoim rowerze i zaproponował mnie spacer na ramce roweru, no to ja byłam w siódmym niebie, zupełnie zrozumiałe. Pojechaliśmy w taki cudowny, romantyczny spacer po tej szosie mereczowszczyźniańskiej w kierunku Mereczowszczyzny. Niestety, musieliśmy przez kawałeczek przejeżdżać miasteczka i wtedy co się okazało… A muszę przyznać się, że Kola miał tatę, którego zawód nie był taki znowuż, nie powinien być nagłaśniany specjalnie i był uważany za coś takiego, może nie hańbiącego, ale w każdym razie takiego gdzieś na marginesie. Tata Koli był, przepraszam, powiem po białorusku: gawnawos – on po prostu czyścił szamba. Tak się miało to z tatą Koli. Ale to mi wcale nie przeszkadzało absolutnie w niczym, wiadomo, tak już byłam wychowana i Kola mi i tak imponował. Zawsze był taki dzielny, taki pracowity, taki zdolny i w ogóle. Jak jechałam na tej ramce, to się pojawili jacyś tacy chuligani kosowscy, którzy biegli za nim i zaczęli wołać: – Kola gawnawos! Kola gawnawos! No nie, no popsuli nam cały ten spacer. To też była historia, której nigdy nie zapomniałam. Najlepszy dowód, że świetnie pamiętam tamtejsze czasy.33</section>
<section><time>3651</time>
No więc zostawmy już ten Kosów Poleski. Nie pamiętam, czy tata znalazł jakąś pracę, stałej to na pewno nie, ale może coś i miał, już nie pamiętam. W każdym razie powiedział: "Przyjeżdżajcie, zatęskniłem. Nie może tak być, rodzina tyle czasu nie jest razem, rozbita, przyjeżdżajcie, jakoś sobie poradzimy w tej Warszawie". Dzięki temu, że tata był taki wszechmocny, uważałam, że chyba może jakoś poradzimy sobie rzeczywiście. </section>
<section><time>3678</time>
No więc pożegnałam tę moją szkołę i ten mój ukochany Kosów, do którego tak się przyzwyczaiłam, i księdza Feliksa Drozdowskiego, i moich przyjaciół, w których willi mieszkałam. Tych moich chłopaków, z których potem jeden zginął w powstaniu warszawskim, a drugi pracował w takiej organizacji Todta, budowlanej, przez Niemców jakoś zarejestrowanej, i zginął, przejeżdżając przez góry gdzieś jakimś samochodem w czasie okupacji, a drugi w czasie powstania warszawskiego, ten młodszy. Bardzo lubiłam tych chłopców. </section>
<section><time>3711</time>
Chociaż właśnie oni mnie kiedyś zdradzili, jak biliśmy się o te ślizgawki z Żydami, co to mieli tartak zaraz za rozlewiskiem, za takim kanałem. To właśnie syn właściciela tartaku, tego Żyda, szesnastoletni wyrostek, to oni nam tę ślizgawkę zniszczyli, właściwie zabrali. Ja postanowiłam ze swoją ekipą, ze swoimi rycerzami pogonić tamtych, przegonić ich. No i żeśmy wyruszyli w taką ekipę. A był to chyba drugi dzień Wielkiej Nocy. Wielkanoc była bardzo wcześnie, bo w marcu, a to był klimat kontynentalny, kiedy w marcu jeszcze były mrozy i śniegi. Myśmy tam wszyscy poszli i wiem, że najpierw były te różne, i tak dalej, i tak dalej, takie brzydkie różne wyzwiska. A potem się zaczęliśmy bić, przez ten kanał leciały kawałki lodu. Oni rzucali w nas, a my w nich. Ale potem, nie wiem, czy przegoniliśmy ich troszeczkę, czy im się trochę znudziło, bo jakoś coraz ich było mniej, ja zdecydowałam, że mam teraz okazję, żeby ich jeszcze dobrze przegonić. To może ja w ogóle przez ten kanał przejdę, myśląc że moi rycerze mnie ochronią w razie czego. Jak się obejrzałam, to okazało się, że moi rycerze mnie zostawili i zostałam sama. </section>
<section><time>3797</time>
Przechodząc przez kanał, wpadłam do kanału, bo lód się załamał. Kanał był nie taki głęboki, tak po pas gdzieś wpadłam. Ale po pierwsze, jak wyszłam z tego kanału, to zdecydowałam, że już wrócę do domu tym razem. Prawie nie mogłam iść do domu, bo teraz z mego zimowego palta, to się zrobił taki kadłub, kadłub lodu, że nie można było w ogóle iść! Ciężko było iść… Jak w końcu dobrnęłam do domu, to wiem, że moi chłopcy to chyba jakieś lanie dostali od taty, moi rycerze. No, powiedzieli rodzice: "Jak to, takie święto, a wy się bijecie tutaj z Żydami? No, do czego to podobne w ogóle?". A ja to już nie wiem, może i nie, ale w każdym razie jakiś lepszy moment, to mi wygarnęli tam, mama wygarnęła mi wszystko, co myślała o tym. Że nie należy się bić w ogóle z nikim, a tym bardziej w drugi dzień Wielkiej Nocy, takiego święta. No, mogłabym jeszcze o tym Polesiu opowiadać całą biografię…</section>
<section><time>3861</time>
Ale teraz się przenieśmy już do Warszawy. Zamustrowaliśmy się tym razem już w innym miejscu, nie na Hożej, tylko w hotelu oficerskim, w byłym hotelu oficerskim, w najpiękniejszej dzielnicy Warszawy. Tak mówili o Żoliborzu wtedy warszawiacy. Była to rzeczywiście piękna i bardzo rozwojowa dzielnica. Prosperowała tam tak zwana Spółdzielnia Mieszkaniowa, bardzo znana, tak zwane WSM-y, tak zwane „Szklane Domy”, o których się mówiło. Pięknie zorganizowane, ze świetlicami miejscowymi, z domami kultury, z dziedzińcami dla dzieci, no w ogóle z biblioteką. Piękna była akcja, taka społeczna. Były tam różne spółdzielnie, i lekarska, i nauczycielska, ale oprócz tego były robotnicze, w których potem wielu moich znajomych mieszkało. Te WSM-y robotnicze to jest to, jak się jedzie ulicą Słowackiego, i to jedno po drugich, takie stare domy kilkupiętrowe z dziedzińcami, na których rosły piękne kwiaty, na których stały ławeczki, były dla dzieci piaskownice. Pięknie zorganizowane wszystko przez tak zwane WSM-y. </section>
<section><time>3941</time>
Wtedy to prawdopodobnie pan Wańkowicz, o której słyszałam, ale teraz czytałam gdzieś o tym, był właścicielem takiej spółdzielni chyba dziennikarskiej, ale sam sobie zdecydował wybudować tam taki domek w kierunku Wisły i potem ja miałam łączność z tym domkiem. Chodziłam tam na tajne komplety. Ale okres, o którym ja opowiadam, to był przedwojenny okres gdzie by tam myśleć o wojnie jakiejś. Zamieszkaliśmy w tym hotelu oficerskim. Naokoło, dalej była ulica Czerniakowska i te inne, to wszystko były spółdzielnie, domki...</section>
<section><time>3983</time>
<span style="font-weight:bold">Żeleńskiego…</span>
Na Żeleńskiego, domki oficerskie… Więc ładnie dbano o to, armia, a jakże… Więc były to domki bardzo zadbane, nieduże takie wille z ogródeczkami od tyłu ulicy, z tarasikami, takie zamożne domki. A my się znaleźliśmy w tym hotelu, który wtedy już nie był hotelem oficerskim, bo już oficerowie mieli swoje inne miejsca. A wtedy to się nazywał tak zwany dom zbiorowy. Udostępniono ludziom, którzy nie mieli na drogie czynsze, bo był to system hotelowy. Były to pojedyncze pokoje i na każdym piętrze była wspólna kuchnia, wspólna łazienka. Taki to był standard, bardzo taki, powiedziałabym, ubogi. No ale tam właśnie mieszkali ludzie, którzy jakoś albo nie umieli sobie poradzić w życiu, albo coś ich trzepnęło nieźle, byli w kryzysie jakimś. Ponieważ tam były tanie bardzo czynsze, to myśmy tam zamieszkali. </section>
<section><time>4052</time>
Rodzice odnaleźli tam swoich znajomych, jako że wszędzie mieli swoich znajomych bardzo dużo. Odnaleźli swoich znajomych z dziewczynką, z którą się potem przyjaźniłam. Potem ona została pisarką, potem pisała różne książki, urządzała różne wystawy i nawet „Karta”, w której w tej chwili pracuję, Archiwum Wschodnie, urządziła Kasi Witwickiej wystawę starych pocztówek. Ona zbierała potem namiętnie wszystkie stare pocztówki, zapisane naturalnie, z czasów przedwojennych. </section>
<section><time>4081</time>
Wtedy to była mała dziewczynka po Heine, która, mając cztery lata, zachorowała na Heine. Próbowano ją leczyć różnymi środkami, ale jakoś nic się nie udawało. Natomiast była bardzo bystra, bardzo inteligentna i uczyła się w domu naturalnie, nie mogła się uczyć w szkole. I właśnie rodzice, którzy też byli w tarapatach finansowych, dostali wtedy też miejsce, dostali to mieszkanie, wynajmowali w tym hotelu oficerskim. Tam moją jedyną najbliższą mi osobą była Kasia Witwicka, która napisała potem całą książeczkę "W strasznym domu" – o nas, naturalnie, o nas to znaczy nie moje nazwisko i nie moje imię, ale ja jestem tam Sabiną Puncikówną. Sabinka Puncikówna, mój brat jest Bolcio Puncik. I to byli państwo Puncikowie, którzy ciągle zmieniali miejsca zamieszkania. I w końcu zamieszkali razem z nimi tam. Naturalnie tam było nam bardzo głodno, no i bardzo tak... Ale nic sobie nie robiliśmy z tego, my, dzieci, to nie przejmowaliśmy się takimi rzeczami. </section>
<section><time>4146</time>
Było kino „Światowid” w tym domu, w dalszym ciągu chyba jest kino jakieś, a może już teraz nie. Przystanek przy tym jest na placu Inwalidów przy samym tym właśnie budynku. Na górze jest taras jest to budynek chyba trzypiętrowy, na górze taras. Kasi było trudno schodzić, ona o laskach chodziła, bidulka. Jej było trudno schodzić na spacery, bo ja to tam biegałam na spacery z tym czy owym dzieckiem z tej kamienicy, z tego hotelu. Biegaliśmy przeważnie na skarpę wiślaną, tam pod Cytadelę, tam gdzie nie było ogrodzone i można było pójść ten krzyż, gdzie był stracony Romuald Traugutt. Tam żeśmy biegali po fiołki, po kwiatki, tam żeśmy po tej skarpie sobie skakali. Ale Kasia nie mogła, więc ja musiałam przebywać, znaczy nie musiałam, chciałam i przebywałam bardzo dużo wtedy z Kasią. </section>
<section><time>4196</time>
A z Kasią można było pójść tylko na górę na taras. Z tarasu było jak na dłoni widać na dole dzielnicę oficerską, te domki z ogródkami, tuż pod nami. I my, mając dość dużą wyobraźnię, Kasia jako przyszła pisarka, ja jako przyszła publicystka, mając bujną wyobraźnię, co już nieraz dawaliśmy tego dowody, fantazjując na różne tematy niesamowicie, wyobraziłyśmy sobie, że ta najbliższa rodzina, którą my widzimy, która wydawała nam się sympatyczna, a mieszka – domek i ogródek był pod samym tarasem, mogłyśmy to obserwować, że to będzie nasza ulubiona rodzina, przez nas wybrana. Trzeba ją jakoś nazwać. No ale jak ją nazwać, żebyśmy wiedzieli? Tam był tata, mama, dziewczynka i dwóch chłopców. Mieli swój rowerek, był tam hamak, był to taki zasobny dom ze stabilizacją rodzinną, czego nam z Kasią brakowało. Zasobny dom, mogący sobie pozwolić na różne takie rzeczy bardziej luksusowe. Nie było przecież różnych seriali, nie było telewizji, nie było tego – myśmy sobie stworzyły swój serial. Myśmy obserwowały te dzieci, nazwałyśmy je odpowiednio. Kasia zaproponowała, żeby na przykład wszystkich nazwać na jakąś literę, że to będzie łatwiej zapamiętać. Ja przeforsowałam swoje imię Halina, więc wszyscy będą na „H”. Nie bardzo może wszystkich pamiętam, wiem że mama była Hermenegilda, tatuś był chyba Hieronim, chłopcy się jakoś nazywali też na „H”. Nawet psa nazwałyśmy Helofernes. Wszyscy mieli swoje imiona na literę „H” zaczynające się i wszyscy mieli swoją historię. Myśmy codziennie opowiadały sobie i tworzyły historię tej rodziny. Tak żeśmy sobie wypełniały czas w tym hotelu oficerskim. </section>
<section><time>4322</time>
Mojego brata prawie wtedy nie było widać, on się przyjaźnił z takim chłopcem z Cytadeli, która była obok, synem oficera jakiegoś z Cytadeli, Bogdana, i oni nam tylko dokuczali po prostu i przeszkadzali nam w ogóle. Taka była prawda. Ten Bolcio Puncik to strasznie tam rozrabiał i przeszkadzał wtedy nam. Myśmy już były takie dorosłe niby, nie wiem, czy miałam dziewięć lat czy nie, nie wiem, ile. Zatraciłam zupełnie to poczucie, ile miałam lat. No i to właśnie był ten hotel oficerski.</section>
<section><time>4353</time>
Kiedyś był taki moment nieprzyjemny… Nie wiem, co było z tatą, gdzie się wtedy tata podziewał, ale wiem, że nie mieliśmy na obiad. Moje wnuki, jak teraz opowiadam, bo moje dzieci to jeszcze jako tako wierzą, ale one wprost uwierzyć nie mogą, że mogło tak być, że nie było na przykład na obiad. Mało, nie było na komunikację, komunikacja była dość droga. A myśmy chcieli pojechać do tych przyjaciół, co to przyjęli nas, jak przyjechaliśmy z Mińska na pierwszy rzut naszego pobytu w Warszawie… Tych przyjaciół mojego taty, czyli takiej wdowy z córką wdową, która była po szkole muzycznej, pięknie śpiewała ta pani. </section>
<section><time>4397</time>
Nie powiedziałam, że moi rodzice byli bardzo utalentowani muzycznie, tak że ciągle były muzykowania i ciągle siedziałam pod tym fortepianem i zasypiałam pod tym fortepianem. Oni zapominali, że w ogóle tam jestem i muzykowali. Tak że pełno tego było i w Wilnie, i od czasów niepamiętnych. Wtedy zresztą była moda taka, że te zamożniejsze domy miały dziewczynki, które grały na fortepianie. Miały fortepiany albo pianina. Wtedy się grało, wtedy się szło po ulicy warszawskiej w lecie, jak były otwarte okna, i nie wyły głośniki z muzyką, co to mózg staje, tylko po prostu dźwięki fortepianu się słyszało. Bardzo często były fortepiany w domu.</section>
<section><time>4437</time>
Wtedy było tak właśnie brzydko, że nie mieliśmy co jeść i mama zaproponowała: "To pójdziemy na ulicę Promenady. Koło Belwederskiej, mała uliczka od Belwederu. Na ulicę Promenady pójdziemy do tych państwa właśnie na obiad". Ale piechotą. Nie powiem, żeby to było tak blisko, taki kawał. Poszliśmy tam i nasze rozczarowanie... Myśmy nie dzwonili, oni nie mieli telefonu, my też nie mieliśmy telefonów, nie było komórek, nie było takich różnych rzeczy. Nie zapowiedzieliśmy wizyty. Oni byli po obiedzie po prostu, a mama się wstydziła im powiedzieć, że dzieci nie jadły obiadu. Oni chcieli czymś nas poczęstować. Ponieważ w ogrodzie były poziomki, narwali tych poziomek ogrodowych, dodali do tego śmietany z cukrem, no i częstowali nas tą leguminą, jakąś herbatą. Myśmy to naturalnie zjedli, ale byliśmy głodni w dalszym ciągu. No i czekała nas jeszcze podróż z powrotem piechotą na Żoliborz.</section>
<section><time>4502</time>
A skończyło się tak, że tata zdecydował w końcu, że dość już tego tutaj hotelu oficerskiego, że trudno tu jest też rzeczywiście jakoś… Trzeba by troszkę odpocząć, troszeczkę jakiegoś luzu, no i dla dzieci by się przydało świeże powietrze. A przymusiło go do tego przede wszystkim to, że miał przyjść komornik, no bo ciągle żeśmy zostawiali resztki fortuny mojej mamy, jakichkolwiek tam precjozów do jubilera, do lombardu. Pianino też już poszło dawno, na którym ja się uczyłam grać. Pianino, które nam kupował i doradzał nam sam mistrz pan Jerzy Żurawlew, twórca konkursów chopinowskich – bo pochodzili razem z Mińska, znali się jeszcze z Mińska – który był chrzestnym ojcem mojego brata. To pianino już też poszło. Wszystko poszło, już nic nie było, wszystko było w tym lombardzie. Bardzo niewiele rzeczy mieliśmy, a już takich cennych, to nie wiem, czy mieliśmy coś cennego. Ale miał przyjść komornik, coś tam może jeszcze było. I tata zdecydował, że uciekniemy. I to była prawdziwa, szaleńcza ucieczka, słuchajcie… Nie powiem, żeby to nie było emocjonujące, to było emocjonujące. </section>
<section><time>4590</time>
Ten dozorca kina, ten bileter, może nie bileter, ale taki nadzorca tego całego kina „Światowid”, to nas, dzieci, znał. No to on nas zawsze wpuszczał od tyłu, myśmy mieli fory, myśmy wchodzili bez biletów na wszystkie filmy, jakie tam były. Nie było tam żadnych złych filmów zresztą, ale myśmy chodzili tam. No to on nam pokazał drugie wyjście i pod to drugie wyjście, może od ulicy Czarnieckiego właśnie, nie wiem, już nie pamiętam, podjechała platforma po nasze rzeczy i myśmy w ostatniej chwili uciekli stamtąd.</section>
<section><time>4631</time>
A uciekliśmy do Świdra, który wydał nam się wtedy rajem. Rajem, dlatego że było piękne powietrze, że w Warszawie nie widzieliśmy tyle zieleni, że tylko wyjść parę kroków, a już się kołysały zboża. Że do rzeki Świder, która wtedy była bardzo czystą rzeczką, rzeką właściwie, to było tylko pięć minut czy dziesięć. I myśmy zamieszkali wtedy w takiej willi, po prostu letniskowej. Ona nie była ocieplana, ale kto by tam myślał, co będzie na jesieni! Najważniejsze, że przed nami wakacje, że lato, że będzie można odpocząć w ciszy, w spokoju, kąpać się, zażywać tego świeżego powietrza, bo tam sosny, bardzo dobre powietrze. I tam pewnie też był jakiś czynsz minimalny. W takim właśnie domu z takimi werandami, drewniany dom, tamte drewniane domy z tymi werandami, co to się mówiło, że to styl Świdermajer – taki dom w stylu Świdermajer, myśmy zamieszkali w takim domu.</section>
<section><time>4704</time>
Ja się już czułam tam bardzo dorosła, zwłaszcza przeżyłam taki moment wtedy dorosłości. To znaczy coś tak jak... Jim Conrad pisze w tym swoim Smuga cienia, to ja zaznałam takiej smugi jasności… Raptem się przeistoczyłam z takiego chłopca w dziewczynkę. A to było tylko mgnienie jedno, jedno mgnienie. To była taka moja smuga światła. Siedziałam na tejże werandzie czy może w oknie, już nie pamiętam, i zajadałam chleb razowy z miodem gryczanym i z masłem. Taka pajda, taki prawdziwy chleb razowy z takim prawdziwym masłem, nie sztucznym, bez żadnych dodatków i zdrowym zresztą. I ten miód gryczany. Wtedy zobaczyłam, że ścieżką do drugiego domu obok, takiego samego Świdermajer, idzie jakichś dwóch młodzieńców. Może miałam wtedy trzynaście lat czy coś, a młodzieńcy mieli może tak po siedemnaście i mieli rowery. Dwóch to były chyba bliźnięta, ci dwaj bracia, potem się dowiedziałam zresztą. I mieli rowery. Idą tak, spojrzeli tam, w górę na mnie i powiedzieli tak: "O, i Kasieńka w oknie!". Ja się poczułam wtedy taka... taka, wiecie, doceniona, dopieszczona, to ja już jestem Kasieńka! To ja już jestem jakaś dziewczyna, prawda, nie jakiś tam chłopak. I to była ta moja smuga jasności, która mi uświadomiła, że ja jednak jestem dziewczynką…</section>
<section><time>4805</time>
Chociaż chodziłam ciągle przez całe lato w majteczkach gimnastycznych i w koszulce, w takim ogromnym kapeluszu, mam jakieś zdjęcia jeszcze. Kapelusz był z misji przywieziony przez jakiegoś taty znajomego gdzieś z Meksyku czy coś, ale ogromny! To rondo było większe od połowy mnie, dosłownie. Jak chodziłam po tej wodzie, po tym Świdrze, z tą hałastrą, która zaraz koło mnie się znajdowała. Bo tam, gdzie ja byłam, to zawsze była hałastra, zaraz pełno tych dzieci różnych, się z nimi robiło przedstawienia amatorskie, tata był głównym reżyserem, ja byłam asystentką główną, prawda. Mój brat, żeby nie przeszkadzać, to zwykle był takim mundurowym, co to pilnował publiczności, jak przychodziła, rozsadzał na ławkach w odpowiednim rzędzie, i tak dalej. I zawsze na jakiś cel szczytny, prawda, a to jakaś fisharmonia dla księdza tego w kapliczce w Świdrze albo coś innego. To były amatorskie przedstawienia, więc ci letnicy, co przychodzili, to datki, zbieraliśmy datki dobrowolne. </section>
<section><time>4874</time>
Przyjeżdżała moja koleżanka specjalnie po to, zaprzyjaźniona z gimnazjum, taka moja Goga, czyli Jadzia. No, to była najpiękniejsza dziewczyna w szkole w ogóle. Ona mieszkała w Podkowie Leśnej. Też była Niemka z pochodzenia, tylko z pochodzenia. Tata był Schwarz, prawda, i też tak kiedyś było, że spotkał jakiegoś innego Niemca i mówi: "Schwarz", a tamten mówi: "Weiss" i myśleli, że jeden z drugiego kpi, a to nieprawda była. I tam też do niej jeździłam do tej willi, a potem ona przyjeżdżała do mnie. Jej mama miała do mnie zaufanie, cieszyła się z tej przyjaźni, wobec tego pozwalała tutaj Jadzi przyjeżdżać do mnie. A Jadzia była zachwycona, bo tutaj nie było żadnych cugli, nic w ogóle, swoboda. Mogłyśmy chodzić, gdzie chcemy, rozmawiać, z kim chcemy, wszystko. Jadzia jako ta przynęta na tych letników siedziała przy stoliku, czarowała wszystkich i dzięki temu te datki jeszcze wzrastały. No więc takie były te nasze wakacje właśnie w Świdrze. Pamiętam to jako cudowną jakąś… No naprawdę, był to cudowny okres wakacji. Zapomniałam o tym, że głodno, że nie wiadomo, co będzie na jesieni – najważniejsze było, że wakacje i znów miałam swoją ekipę. Ale to nie byli ci chłopcy siedemnastoletni, oni jakoś nie odegrali żadnej roli w moim życiu. No, może uważali, że Kasieńka jest za młoda.</section>
<section><time>4959</time>
Ale miałam rodzinę Nasalskich, wspaniałą rodzinę Nasalskich, z którą się przez wiele lat przyjaźniłam później. Zdjęcie księdza Nasalskiego stoi tutaj u mnie na pamiątkę, bo on już dawno nie żyje. Jak już został księdzem po prymicji, mam jego zdjęcie tutaj. No i wtedy poznałam rodzinę profesora Nasalskiego. Profesor Nasalski był profesorem Szkoły Górskiego, która wówczas uchodziła za jedną z najlepszych szkół w Warszawie. Była to wspaniała Szkoła Górskiego. Jeszcze były inne gimnazja, były gimnazja prywatne.</section>
<section><time>5000</time>
Teraz właśnie robię taką dygresję, bo trzeba coś powiedzieć o tym, że nie tylko dom rodzinny nas kształtował, ale również szkoły. Szkoły były wspaniałe, szkoły były niezwykłe i szkoły nas kształtowały w takim samym duchu i tak samo, jak kształtowała nas nasza rodzina, jak kształtował nas Kościół. Szkoły tak samo nas kształtowały jak kształtowało nas harcerstwo, w którym potem byłam cały czas. To była Szkoła Górskiego, znana, to było jedno z najbardziej znanych liceów w Warszawie. Moja szkoła była też dobra, to była prywatna szkoła, ale może już nie na takim poziomie. W tych dobrych szkołach byli profesorami również profesorowie wyższych uczelni. To byli nadzwyczajni ludzie zawsze, cieszyli się dlatego wielkim autorytetem. Te szkoły miały ogromny autorytet. Szkoła jak to szkoła, czasami się i na wagary chodziło, czasami się tam coś psioczyło, używało się ściągawek czy coś, ale byli nauczyciele niektórzy, którzy byli ogromnymi autorytetami dla tej młodzieży. I dlatego ta młodzież, ta stara młodzież, te resztki tej starej młodzieży tak wspominają z łezką w oku swoje szkoły i swoich profesorów, swoich nauczycieli z powołania, prawdziwych nauczycieli z powołania. Nie trzeba zapomnieć, że były specjalne szkoły, które kształciły nauczycieli, tak zwane seminaria, nie seminaria tylko licea nauczycielskie. Specjalnie, to nie tak, że ktoś się nie dostał na studia wyższe na jakiś inny wydział, no to robił kurs pedagogiki i szedł z musu pracować, bo tam się źle zarabiało do szkoły. Nie tak nie było, tylko to byli prawdziwi z powołania nauczyciele, nauczycielki.</section>
<section><time>5106</time>
No i właśnie byłam w tym Świdrze, urządzałam naturalnie przedstawienie, jak najbardziej, byłam zaprzyjaźniona z rodziną Nasalskich. Pan Nasalski wtedy już był po śmierci swojej żony, która zmarła na gruźlicę, i to już było kilka lat po śmierci żony. Czytałam o nim w takiej książce Leszka Proroka, jest to książka "Kepi kroju francuskiego", bo chłopcy nosili czapki w rodzaju kepi francuskiego. On pisał o swojej szkole, właśnie Górskiego. Jak tak pięknie pisze też o profesorze Nasalskim Tadeuszu, który tam prowadził… Był polonistą głównym tej szkoły, prowadził teatr szkolny. Na jakim poziomie to wszystko było i tak dalej. Ja poznałam właśnie pana Nasalskiego, jak już był po śmierci tej swojej pierwszej żony, a ożenił się po kilku latach, miał z tą pierwszą żoną...</section>
<section><time>5156</time>
Liczę, liczę te dzieci, przepraszam. To była taka katolicka rodzina, to będzie sporo tych dzieci, więc miał dwóch chłopców: Olo, Konrad, jeszcze młodszy Andrzej i Justynka. Czworo dzieci miał, chyba. Nie, troje. I Andrzej. To były dzieci tej pierwszej żony, pani, która zmarła na gruźlicę. Ja wtedy poznałam tych chłopców, którzy jeszcze się nie otrząsnęli pewnie po śmierci mamy, mieli teraz macochę. Tym niemniej z tą macochą jakoś zawsze było dobrze. Macocha była uczennicą, byłą uczennicą profesora Tadeusza Nasalskiego. No i ci trzej chłopcy, którzy przyjechali wtedy… Ale z tą nową żoną, z tą właśnie macochą chłopców, też już było kilkoro dzieci, to znaczy była Justynka – najstarsza, też późniejsza polonistka – i dwóch chłopców, z których jeden jeszcze żyje, może i drugi, dwoje niemowląt: Tadeusz i ktoś. Z Tadeuszem i jego żoną mam do dziś kontakty. To byli ludzie telewizji, ludzie radia, bardzo znani zresztą tacy, właśnie najmłodsi. To już rodzeństwo przyrodnie, powiedziałabym. No ja głównie z tamtymi właśnie trzema, z Konradem, z Olkiem i z Andrzejkiem. Andrzejek był równolatkiem mojego brata, potem razem chodzili do szkoły, takiej ekskluzywnej szkoły, o której pewnie brat mój też opowiadał. To było gimnazjum, filia „Rejtana”, mieszcząca się w Skolimowie. To właśnie były czasy przyjaźni z tą rodziną, potem jakiejś jeszcze dłuższej przyjaźni z rodziną Nasalskich.</section>
<section><time>5272</time>
A potem moje dzieci tu, na Pradze, jak przyjechaliśmy, już byli wiele, wiele lat po śmierci Konrada Nasalskiego, który też zmarł na gruźlicę, a tutaj u naszych marianów, naprzeciwko moich okien jest kościół marianów, wtedy właśnie był katechetą ojciec Nasalski Olgierd. No i odszukaliśmy tego Olgierda i zaczęła się wielka przyjaźń mojej córki z księdzem Olgierdem, który prowadził taką grupę starszych dzieci, właśnie młodzieży, grupę katechetyczną młodzieży studenckiej. Między innymi chodziła tam córka pisarza Dobraczyńskiego. No i mój synek też tutaj właśnie chodził, znał księdza Olgierda bardzo dobrze i przyjaźniliśmy się potem w dalszym ciągu właśnie z tym Olgierdem Nasalskim. A ponieważ pokoiki księży naszych wychodzą na stronę ulicy Równej, to myśmy wieczorem, jak chcieliśmy coś zakomunikować księdzu Olgierdowi, że coś ważnego do niego mamy, że może przyjdzie nas odwiedzić czy coś, to żeśmy stawiali lampkę nocną i lampką żeśmy mrugali tam. Tam był taki odzew właśnie, byliśmy zaprzyjaźnieni bardzo z tymi księżmi marianami. Zresztą z wszystkimi, no. Ale najwięcej z tym księdzem Nasalskim. To czasy jeszcze zaczęły się właśnie przed tym.</section>
<section><time>5360</time>
No niestety, musiałam bardzo przeboleć stratę tych chłopców. Strata była co prawda krótka, bo potem wrócili na króciutko, ale nie miałam ich na przedstawieniu. A przecież Konrad Nasalski miał być prawie główna rola, rola króla. Była to bajka Porazińskiej o zaczarowanej fujarce i tam występował król. Król, królewicz, sierotka, nadworny lekarz królewski, astronom, to byłam ja, Doktór Pigułka, a jakże. Doktór Pigułka miał wypchany brzuch poduszką, miał wąsy jakieś rude, wspaniale zrobione, czy bródkę i wąsy rude, miał czapkę w kształcie takiej, jak to dawniej astronomowie mieli, spiczastą, wysoką, na niej jakieś emblematy gwiazd czy innych planet. No i byłam Doktorem Pigułką i to tak do mnie przylgnęło na długo, że nawet profesor Żurawlew, który wiele lat później spotykał mnie często na terenie Klarysewa ówczesnego, to zawsze do mnie mówił: "Pigułeczka! Jak się masz, Pigułeczka". Inaczej mnie nie nazywał, tylko Pigułeczką właśnie. Jak się masz, Pigułeczka. To jeszcze z tamtych czasów były te przedstawienia nasze.</section>
<section><time>5435</time>
No i chłopcy wyjechali wszyscy troje gdzieś do Częstochowy, do swego wujka, który był przeorem wtedy paulinów w Częstochowie. Bo się rozpoczęła jakaś epidemia nie epidemia, ludzie się przestraszyli po prostu, szkarlatyna zaczęła panować. Więc szybciutko ci, co mogli, wyjechali stamtąd, niektórzy zostali. A przedtem cudownie nam się bawiło w Indian na przykład, przecież to niezapomniane chwile. Mieliśmy prawdziwy wigwam, zrobiony na podstawie jakichś opisów, także taki naprawdę wigwam żeśmy sobie zrobili tam. Wodzem głównym naturalnie był Konrad, ja byłam żoną wodza i nazywałam się Czarna Pantera. Jeszcze była Sarenka Błękitnooka, jakieś tam różne inne i byliśmy Indianami z plemienia Siuksów czy jakichś innych, bo przecież ja czytałam ciągle te książki Karola Maya i byłam zakochana w Indianach. Zresztą Konrad też. No i słuchajcie, i myśmy walczyli z takimi chłopcami, odległymi o pół kilometra, z willi „Felicji”. To byli Felicjanie Blade Twarze. I my z tymi Felicjanami walczyliśmy na szyszki. No nie były to groźne walki, naturalnie… No więc tak raptem zostałam bez głównego aktora, to nie są żarty. Płakałam i ryczałam i nie mogli mnie uspokoić. Podobno Konrad ryczał tak samo w tej Częstochowie, że jak to, takie obowiązki straszne, a jego tam nie będzie. Potem chłopcy wrócili po jakimś czasie, to wszystko układało się, że to tylko jakiś jeden wypadek był. Aleśmy się przestraszyli po prostu. No to czasy Świdra, które pamiętam, bardzo urocze czasy moje w Świdrze.</section>
<section><time>5544</time>
No a potem... Co było potem? Potem był Józefów. A jeszcze przedtem była Radość, Radość była krótka co prawda, bo chyba rok. Mieszkaliśmy w Radości, a to już później, tak już bliżej wojny. A potem się przenieśliśmy do Józefowa, bo tam mieliśmy znajomych, bardzo miłych, jeszcze z czasów dzieciństwa niemal, panieństwa mojej mamy, z której to rodziny Cieszkowskich pochodził mój mąż, właśnie z tej rodziny. To była rodzina Cieszkowskich. To jeszcze bardzo stare czasy, oni mieszkali w Warszawie na ulicy Złotej, tam gdzie teraz stoi Pałac Kultury, na tej ich ulicy na trzydziestym drugim numerze między innymi. No ale to było wszystko później, ja tego nie wiedziałam, że wyjdę za mąż za jakiegoś Cieszkowskiego wtedy. W głowie mi nawet to nie przystało. Tam nie było małych dzieci, Cieszkowski był dużo starszy ode mnie, nawet ten najmłodszy Cieszkowski. Ale oni mieszkali wtedy w Józefowie i dlatego zdecydowaliśmy, że w Józefowie będzie nam lepiej. I pojechaliśmy do Józefowa na ulicę Polną chyba 57. Jest tam na rogu ulicy Polnej i Świderskiej chyba taki bardzo duży budynek, w tej chwili zdewastowany i brzydki.</section>
<section><time>5630</time>
Moja obecna synowa, która jest rzeczoznawcą majątkowym, nawet się zainteresowała, bo było tam wywieszone ogłoszenie, że ta willa jest do sprzedania. To był kiedyś prywatny gospodarz i prywatny dom. A podobno w tej chwili jest do sprzedania. Ale to już jest ruina tego dawnego domu, ładnej, ogromnej, dwupiętrowej willi z tarasami. Była murowana, wysoki bardzo dom, przed domem był kawałek ogrodu ogrodzony, były kwiatki, klombiki, to był jeszcze elegancki dom. W środku było nieco gorzej, powiedzmy, z różnymi innymi rzeczami, ale nie było wcale tak najgorzej. I tam żeśmy zamieszkali w tym Józefowie przed samą wojną. Tak, chyba na rok przed wojną.</section>
<section><time>5688</time>
Bo przedtem jeszcze mieszkaliśmy w Falenicy przecież i to dość długo w Falenicy. Tam mój brat chodził do szkoły podstawowej i do dzisiaj ma kontakty z taką panią, która jest żoną znanego dziennikarza, który napisał "Żołnierzy wyklętych", Ślaski, Jurek Ślaski. No bo ona się wpisała do pamiętnika memu bratu, tylko już nie zdążyła pamiętnika odebrać od niego, odebrała parę lat temu dopiero. Przyjechała specjalnie po to, nie wiem, gdzie ona, w Ameryce czy w Australii. No więc tam brat chodził do szkoły podstawowej, a ja miałam w tej Falenicy też kolegów, naturalnie, i koleżanki. Więcej jak zwykle miałam kolegów, koleżankę miałam tylko głównie jedną taką, taką ładną dziewczynkę. Jak ona się nazywała... Danusia, Danusia Bielonkówna. Danusia Bielonek była córką kolejarza, tam bardzo dużo kolejarzy na tej linii mieszkało też. Danusia była wysoka, miała nóżki śliczne. Nóżki wyrastały jej prawie że z głowy. A ja, no cóż, podobno miałam też ładne nogi, ale to już byłam malutka, nieduża, niedużego wzrostu, to już nie to, nie ta prezencja. Wiem, że nasi koledzy, którzy nas adorowali, adorowali po równo i mnie, i Danusię. Moja mama nazywała jednego Blady Niko, bo był taki bladziutki chłopczyk, blondynek, a drugi był taki czarnulek. Bardzo się przyjaźnili z nami dwiema właśnie. No to oni urządzili konkurs kiedyś na najpiękniejszą nogę w Falenicy. Ja zostałam drugą nogą, niestety. Niestety Danusia przebiła mnie, była pierwszą nogą w Falenicy, a ja byłam drugą. Chłopcy byli bardzo naprawdę mili, serdeczni, sympatyczni, tylko też pewnie im się nie za dobrze powodziło.</section>
<section><time>5809</time>
Wacek Szczepkowski, późniejszy porucznik z „Obroży”, który jest wymieniony w książce historycznej, który potem gnił w więzieniu w Peerelu po wojnie. Nie wiem, pewnie to się przyczyniło do jego wcześniejszej śmierci, potem jak wyszedł z tego więzienia. Otóż oni właśnie tak stale z nami chodzili, spacerowali, a jak byłam na obozach harcerskich, to pisali listy, no to taka była para. Kiedyś zaprosiłam ich na swoje urodziny, bo obchodziłam wtedy urodziny, zaczęłam obchodzić urodziny. Od momentu kiedy założyłam drużynę harcerską i zaczęłam wyjeżdżać na obozy harcerskie, kiedy się okazało, że Haliny jest 1 lipca i nikogo właściwie już nie ma, bo wszyscy są na urlopach, na koloniach, na obozach harcerskich, to moja mama mówi: "Słuchaj, u nas w rodzinie był większy kult urodzin niż imienin". Może dlatego, że dziadek był ewangelikiem, a oni uznają tylko urodziny. – "Słuchaj, będziesz obchodzić swoje urodziny". O co chodzi: 13 maja, bardzo dobra data. Od tego czasu już zawsze obchodziłam tylko urodziny. Co prawda, niektórzy w tej chwili nie bardzo wiedzą z moich dalszych znajomych i dzwonią do mnie bardzo miło, odbieram telefony na pierwszego, ale to nie są wcale moje imieniny. Moje imieniny, urodziny to 13 maja się odbywają.</section>
<section><time>5898</time>
Wtedy zaprosiłam tych swoich kolegów dwóch, Danusię, jeszcze kogoś i moi koledzy zawiedli, nie przyszli. Nie wiedziałam, dlaczego i bardzo się na nich obraziłam. Potem, co prawda, przyszli, przynieśli jakieś kwiatki na przeprosiny, ale to już było dużo później. Okazało się, że mieli tylko jeden wspólny garnitur. No, Wacek był w lepszym położeniu, bo Wacka tata był adwokatem, mecenasem, no i pewnie lepiej zarabiał, a właśnie rodzice Władka Bylińskiego, Władek Byliński się nazywał (to w trakcie opowiadania mego przychodzą mi tu, przypominają mi się te nazwiska), a rodzice Władka byli pewnie biedni, niezamożni i Władek się krępował, nie miał po prostu w czym przyjść. Oni mieli jeden garnitur i co zrobić. No jak to będzie, jeden pójdzie, a drugi nie? Więc zdecydowali przez lojalność męską: w ogóle nie pójdą. W ogóle nie przyszli. Tak to było. Mam jeszcze jakiś ich liścik, taki bardzo dowcipny, bardzo dowcipny na pamiątkę, schowany, co to każde zdanie napisane było przez jednego albo drugiego innym charakterem pisma, bo każdy pisał osobno, i innym atramentem. Bardzo jest to zabawne i bardzo to dowcipne wszystko. Treść też dowcipna.</section>
<section><time>5986</time>
Oprócz tego miałam w Falenicy jeszcze, tak powiedziałabym kolegów po fachu, którzy byli przejętymi bardzo harcerzami. Oni nie byli z mojej drużyny, naturalnie, to były żeńskie drużyny, a to męskie drużyny, to była „Podwarszawa”, tam była Warszawa, stolica, to zupełnie co innego. Ale było tam takich dwóch. Jeden był Zbyszek, a drugi był Józio. Tylko ten Józio był starszy, poważniejszy i mówił do siebie, że on jest Duży Józef. I tak miałam do niego mówić: Duży Józef. I tak do niego mówiłam. A Zbyszek, no to Zbyszek, taki był szaławiła. Też harcerz jakiejś tam drużyny, powiedzmy. Dlaczego o tym mówię? Zaraz powiem. Otóż ci chłopcy pisywali do mnie, zwłaszcza jak ja byłam na obozach harcerskich, oni też byli na obozach. Z tym że Zbyszek to pisał takie różne głupotki, ale mam te głupotki na pamiątkę niektóre. Mianowicie pisał ciągle, że on mnie tak kocha i ciągle jakieś serca rysował. Bez przerwy jakieś zagadki na mój temat, jakieś szarady, mam tego mnóstwo. Poziom literacki to chyba jakiś marny, no nie wiem, ale miał dobre intencje. Już miałam w końcu dosyć tego Zbyszka, bo te wszystkie listy były przepełnione różnymi śmiesznymi żarcikami, wierszykami, sonecikami i odami, rysuneczkami i tak dalej.</section>
<section><time>6079</time>
A Duży Józef zachowywał się poważnie, był bardzo poważny. On prowadził całą drużynę i prowadził jeszcze oprócz tego gromadę zuchową. Chciał nawet namówić mego brata namówił mojego Jureczka, żeby był zuchem, ale jakoś tak króciutko mój brat był zuchem. No ale był troszeczkę w tej gromadzie zuchów Dużego Józefa. I Duży Józef mi pisał też listy z wszystkich obozów harcerskich: co się na obozie dzieje, jakie są ciekawe rzeczy, co tam oni robią, jakie zdobywają sprawności. A że rysował ładnie, to wszystko było jeszcze okraszone rysuneczkami chłopaków w krótkich porteczkach, harcerzy, harcerzyków różnych, no pełno też miałam tego. Zostawiłam sobie na pamiątkę dwa czy coś, zwłaszcza jeden, bo jest taki rozrzewniający, bo zaczął mi rysować kwiatki. I w ostatnim to mi rysował piękne kwiatki, takie polne. No i co, że specjalnie dla mnie te kwiatki, ale żebym ja o nim pamiętała zawsze, już kiedyś, jak już nie będziemy się nawet znali. To on to poperfumował i przepraszał, bo on chciał, żeby te kwiatki mi zawsze pachniały. Kwiatki rzeczywiście pachniały bardzo długo, a już dawno nie było ani Zbyszka, ani Dużego Józefa, którzy zginęli zaraz w pierwszych dniach przyjścia Niemców, pierwszej zimy okupacyjnej. Bo się pewnie dowiedzieli Niemcy od ludzi, że to harcerze, więc zabrali na Pawiak i chłopcy zginęli. Nawet nie mam pojęcia, czy są jakieś ich rodziny, czy w ogóle są jakieś ich mogiły, pojęcia nie mam. W każdym razie niestety są kwiatki, jest liścik, ale już nie pachnie. To taka troszkę smętna historia, ale prawdziwa. No to właśnie czasy przedwojenne.</section>
<section><time>6198</time>
Samą wojnę, to ja już zaczęłam przeżywać i przeżyłam, ja swoją wojnę zaczęłam w Józefowie. Moja wojna zaczęła się dla mnie w Józefowie. Z tym że będąc w Józefowie, do ostatniej chwili ludzie nie chcieli wierzyć w wojnę. I wojna nas właściwie w pewnym sensie, nas, takich normalnych, zwyczajnych, przeciętnych ludzi, to w pewnym sensie nawet zaskoczyła. Chociaż były rozmowy na ten temat, chociaż były różne wzmianki w radiu i tak dalej, to jednak ludzie do ostatniej chwili nie chcieli wprost wierzyć, że ta wojna jednak będzie, że może się uda bez tej wojny. Moja mama już jakiś czas przedtem to popłakiwała po kątach, a ja mówiłam: "Mamo, dlaczego ty płaczesz? No będzie wojna, to będzie, ale przecież zwyciężymy". Wiadomo, tak się myśli. Moja mama mówiła: "Bo ty nie wiesz, dziecko, co to jest w ogóle wojna". – "Ale mamo, to będzie szybko". Mama mówi: "Ja już przeżyłam dwie wojny, ja wiem, co to jest wojna". No ale naturalnie myśmy nie zdawali sobie z tego sprawy.</section>
<section><time>6263</time>
Do ostatniej chwili pamiętam, że już były takie niespokojne dni, atmosfera już nie była... Była wakacyjna, bo to przecież było letnisko duże, ten Józefów. Chociaż dużo tam było ludzi mieszkających na stałe, nie tylko takich letników, ale dużo też najechało letników. No, tu lody jakieś, była taka „Słodka Dziurka” tak zwana, to były jakieś lody naprzeciwko nas czy coś, tam chodziliśmy na lody. Mój mąż, który potem został moim mężem, chodził na tenisa, bo były korty tenisowe, a on był taki mistrz tenisa. Tylko wtedy nie wiedziałam, że będzie moim mężem, w ogóle się ze mną nie bawił, bo ja byłam dziewczynka jakaś tam. Tak było, że nastroje były nieprzyjemne już takie trochę. Trochę to psuło atmosferę tych wakacji.</section>
<section><time>6320</time>
Wtedy też miałam takie towarzystwo w Józefowie, znajomi moich rodziców, właściwie mojej mamy. Moja mama, jak wtedy straciła to dziecko, to musiała się leczyć, żeby jeszcze jakiś tam synek w przyszłości czy córeczka się ukazali. Moja mama chodziła do prywatnego ginekologa, pana doktora Surkonta. Doktór Surkont pochodził też z tych Surkontów pewnie gdzieś na Wileńszczyźnie, z Kresów. Miał żonę, która była z pochodzenia Rumunką, taką czarnulę. Oni mieli dwoje dzieci: czarnulkę taką, która też potem była lekarzem, Irenkę, i starszego Jurka, Jureczka. I moja mama zawsze mówiła: "Słuchaj, ty nie wyobrażasz sobie...". Tata był zazdrosny o doktora Surkonta. Mama, jak chodziła do niego z wizytami, to jakoś zawsze długo nie wracała i tata był zazdrosny. Mówił: "Co ty z tym doktorem Surkontem, no co?". A mama mówiła: "To taki naprawdę pan pełen kultury, elegancji, taki ujmujący, no naprawdę, uwierzcie mi". Zawsze nam to opowiadała. Ja sobie myślałam: taki starszy pan, siwy, co to może być ujmującego takiego znowuż bardzo w panu?</section>
<section><time>6395</time>
Nie wierzyłam, dopóki nie poznałam jego syna, dopóki nie poznałam Jurka, który był ujmujący, czarujący. I w ogóle był, z tymi loczkami takimi, z taką figurką dziewczęcą, bardzo kobiecą, to on wyglądał uroczo. Umiał czarować. No i Jurek Surkont, zaczęliśmy sobie razem chadzać. Teraz to się tak mówi: chadzać, a wtedy to nawet takie chadzanie nie było, po prostu spacery. Trzeba było coś zrobić z tym Jurkiem moim i z tą Irenką jego, więc żeśmy im albo tam jakąś grę wymyślali, bo oni byli młodsi, żeby przestali z nami chodzić w końcu, coś takiego. Ale to się nie zawsze udawało. No i chodziliśmy, rozmawialiśmy, śmialiśmy się, wróżyliśmy sobie z listków akacji, ponieważ akacja jest głównym dominującym drzewem zarówno w Świdrze, jak i na linii otwockiej, jak w Józefowie. Po polsku to było tak: „Kocha, lubi, szanuje, nie chce, nie dba, żartuje" i tak dalej. Ale ja Jurka chciałam nauczyć po francusku, bo wtedy bardzo kochałam ten język.</section>
<section><time>6458</time>
Maturę miałam za sobą, jako że zdawałam przed samą wojną. I nawet już na uniwersytet się dostałam, bo uniwersytet był automatyczny, ponieważ matura była ze wszystkich przedmiotów, bardzo poważna, i to był prawdziwy wstęp do dorosłości. Rzeczywiście, dorosłość wtedy była w dwadzieścia jeden lat, nie w osiemnaście, takie były czasy. Ja zdałam tę maturę i już automatycznie przyjęta na uniwersytet na Wydział Humanistyki, czapeczka biała z malinowym otoczkiem. Zadowolona, że już w październiku 1939 roku zacznę studia. Z których nic nie wyszło. Na razie czapeczka wylądowała na misiu, na głowie misia, a ja zajęłam się wakacjami, które były w tym roku dla mnie bardzo długie, bo aż do października miały trwać.</section>
<section><time>6510</time>
Z Jurkiem taka komitywa i z tą Irenką zresztą. A, rozstawiamy sobie płyty, oni też mieszkają w stylu Świdermajer, bo wynajęli na letnisko, bo mieszkali w Warszawie na Żurawiej. No i mam takie towarzystwo. Zaraz za kolejką, nie za tą dużą koleją, tylko za Kolejką Wilanowską, taką małą ciuchcią, która tam gdzieś przejeżdżała dalej, tam za tą kolejką ten domek w stylu, też drewniaczek taki, gdzie zamieszkali państwo Surkontowie. Nie wiem, czy pan Surkont, bo może on miał w Warszawie swój gabinet lekarski, to może tylko przyjeżdżał, dojeżdżał. W każdym razie te dzieci właśnie. Stawialiśmy sobie tam płyty i tańczyliśmy z Jurkiem. To znaczy nie wiem, czy ja go uczyłam tańczyć, czy on mnie uczył tańczyć, czy ja już umiałam... Ja już umiałam! Przecież ja już umiałam, przecież to już było po szkole, już na studniówce te różne takie modne tańce i lambeth-walka, tego, co się tańczy tak zbiorowo. To był wtedy główny taniec przed samą wojną, lambeth-walk. Tak, tak, taki bardzo znany. Czasami jeszcze podają tutaj retro takie różne tańce. Więc to nie, to pewnie ja uczyłam Jurka tańczyć.</section>
<section><time>6585</time>
Jeszcze uczyłam Jurka wróżyć po francusku. Ponieważ mówię, że na maturze miałam francuski, zdałam na piątkę. Niewiele mi już brakowało, tylko żeby troszeczkę konwersacji i mówiłabym pięknie po francusku, czego w ogóle w tej chwili nie potrafię wcale. Bo to tyle lat nie miałam w użyciu tego języka. Ale zawsze lubiłam, że taki bardzo elegancki. Nie tylko przez sympatię do Francuzów, którą w owym czasie jeszcze miałam, bo myśleliśmy, że nam w wojnie pomogą. Już teraz takiej nie mam, ale moja sympatia do języka francuskiego została w dalszym ciągu, tak. Jak mówiłam, w tym czasie byłam wielką entuzjastką języka francuskiego, chociaż również jestem entuzjastką, zwłaszcza w tej chwili, języka rosyjskiego, który jest przepięknym i bardzo bogatym językiem. Wtedy uczyłam Jureczka Surkonta zamiast mówić „kocham, lubię, szanuję”, to mówić "il m'aime un peux, beaucoup, à la folie, fantasie, il m'aime un peux, passionement, pas du tout". Uważam, że po francusku to brzmi ładniej niż po polsku. Ale Jurek się mylił, nie mógł powiedzieć tego "un peux", tylko mówił „enpe”. Ja musiałam sto razy powtarzać i uczyć go.</section>
<section><time>6660</time>
A później zrobiliśmy jeszcze taką wspólną zabawę, znaczy nie zabawa, takie tańce. Nie zapomnijcie, że wojna nam jeszcze nie wybuchła, mamy koniec sierpnia 1939 roku. Niemiłe nastroje, niektórzy chcą wyjeżdżać i mówią, że trzeba wyjechać, bo w mieście zawsze łatwiej, a inni mówią: "Nie, lepiej zostańmy tutaj". Ja mówię o letnikach, nie o stałych mieszkańcach. Inni mówią: "Nie, lepiej zostać tutaj na wypadek wojny, może będzie łatwiej coś zdobyć, czy żywność czy coś". I takie są wędrówki ludów, i robi się niespokojnie. A my tu z Jurkiem chcemy urządzić na piaskach, bliżej Wisły, tam gdzie teraz jest Wał Miedzeszyński, gdzie są piaski wtedy, teraz są wille i ogrody już, i różne działki, parcele. A wtedy były jałowce, sosenki, piasek i Wisła. Taki piasek ubity, bliżej Wisły. Weźmiemy sobie patefon stary, weźmiemy sobie płyty, pogramy sobie jakieś, jakieś tam kanapki do koszyka czy coś, i sobie zrobimy taką wycieczkę, i sobie potańczymy. Być może nawet będziemy do światła księżyca, kto wie. No ale nie ma tych dziewczynek, jest Irenka i ja. A chłopcy mają przyjechać z Warszawy: dwóch kolegów Jurka z liceum, bo Jurek też jest po maturze akurat już, Jurek Surkont i ja jestem akurat po maturze. No i przyjadą jego koledzy gimnazjalni, ci maturzyści młodzi. Się szykujemy, szykujemy, a jakże. A oni przyjeżdżają chyba dzień wcześniej, bo oni tam mieli zanocować u niego czy coś. W sobotę to chyba było, a wojna wybuchła we wtorek. Coś takiego było.</section>
<section><time>6776</time>
Jeszcze wiem, że w międzyczasie Jurek mnie odwiedził na ulicy Polnej i tam był taki hamak. I myśmy sobie usiedli z Jurkiem w hamaku i huśtaliśmy się na hamaku i rozprawialiśmy sobie, czy ta wojna w końcu będzie czy nie będzie. I zawsze los mnie chronił od jakichś niebezpieczeństw – Jurek chciał mnie pocałować i się oberwał hamak. Wylądowaliśmy na ziemi oboje i od razu otrzeźwieliśmy. No i tak to było, taki epizodzik malutki, nieco taki, prawda, romantyczny. No i później już właśnie te tańce. My z Irenką mówimy, co tu zrobić, trzeba by jakiś kawał. Przebierzemy Jureczka za dziewczynkę, za panienkę, bo mało jest panienek. Ja mam zdjęcie Jurka, który zresztą potem zginął w powstaniu warszawskim. Mam zdjęcie Jurka z torebeczką, jak się teraz mówi, że jest taka portmonetka nie portmonetka tylko taka bez...</section>
<section><time>6838</time>
<span style="font-weight:bold">Kopertówka.</span>
Tak, tak, kopertówka. Z kopertówką swojej mamy, w spódniczce i bluzeczce swojej siostry albo mamy, nie wiem, z chusteczką à la Marysieńka, zawiązaną pod główkę, loczki wystają, prawda, wdzięczy się tam słodko w takim wygięciu. No, wypisz wymaluj jakaś Marysia czy inna Zosia. No i się robi tak już troszeczkę, już mamy tam iść, a Jurek mówi, że za chwilę on pójdzie poszukać jakiejś płyty czy coś. A my mówimy z Irenką, że zaraz będzie pociąg z Warszawy, poczekajmy, bo przyjedzie jeszcze jedna panienka, jeszcze jedna do tańca będzie partnerka. No i Jurek się zjawia. Jest już ciemnawo, Jurek wygląda ślicznie, taka dziewczynka z niego, że w ogóle. I któryś z chłopców się nabiera i całuje Jurka w rękę. No i potem dopiero było, jak się dowiedzieli, że to jest Jurek! Potem myśmy pewnie tańczyli, nie wiem, co myśmy tam robili. W każdym razie to tylko ten epizod, że ktoś z nich uwierzył i tak się zachował, i potem sobie nie mógł darować tego. </section>
<section><time>6906</time>
A później właśnie jest niedziela, bo to była sobota. Idziemy na mszę do kościoła w Józefowie, który jest taki jak teraz, tylko teraz jest powiększony o mniej więcej taką samą przestrzeń, jak był, ale ten sam. Oprócz tego jest teraz nowy kościół w Józefowie, ale ja mówię o tym starym, z którego taką długą drogą idzie się na cmentarz. Ta długa droga prawie kilometrowa prowadzi na cmentarz ogólny w Józefowie, duży. Kiedyś był mały, a teraz jest bardzo duży i rozbudowany.</section>
<section><time>6938</time>
No i właśnie jest niedziela i ta ostatnia niedziela wypada w dniu, w którym jest, w którym parafia obchodzi patrona. Ja zapomniałam w tej chwili, jaki to jest patron tam przy końcu sierpnia. To właśnie pod tym patronatem jest kościół w Józefowie, wobec tego jest odpust. Nie jakiś taki ogromny, ale odpust. Kramiki stoją tu zaraz, na ulicy Polnej, jak się wychodzi z kościoła… Nie na Polnej, tylko na tej drugiej, Polna jest z drugiej strony. A jak ta się nazywała? Nie wiem, Warszawska? Nie wiem. Na tej ulicy są różne stragany i to sobie zapamiętałam również na całe życie widocznie. Widocznie miałam sobie zapamiętać to. Widocznie to było coś bardzo ważnego. Ładna pogoda, ludzie poprzychodzili niektórzy do kościoła z maskami gazowymi. Nie na twarzy, nie, nie, tylko przytroczone u pasa. Był taki szpan jakiś, niektórzy mieli widocznie jakiś dostęp… Słyszeli, że nie wiadomo, może to być wojna gazowa, więc przyszli z maskami gazowymi. Ale nie wszyscy, naturalnie. Oprócz tego jest właśnie dużo młodzieży, jak to zwykle, wakacje, dużo panów, którzy chodzą w białych spodniach. Mój mąż przyszły też wtedy chodził w białych spodniach tenisowych, bo to była ostatnia moda przed samą wojną, że panowie w lecie nosili spodnie tenisowe białe, białe tenisóweczki, kredą wyczyszczone i takie spodnie. Każdy, kto ma takie spodnie, to już budzi moją sympatię. Wiadomo, białe spodnie tenisowe. </section>
<section><time>7035</time>
No i przychodzą ci koledzy Jurka, też tak ładnie poubierani, i my potem wychodzimy po mszy. No, może sobie kupimy jakiegoś karmelka, a może jakąś wróżbę tutaj wyciągniemy, może coś. I słyszę, jak taki gość stoi przy stoisku z kartami, ma jakąś grę nie grę, coś w tym rodzaju, i pamiętam jego słowa, jak on tak woła: "Do mnie, panie! Do mnie, panowie! Pozwólcie – mówi – pośpieszcie się, bo zaraz Niemiec przyjdzie, bombkę spuści!". Dokładnie tak wołał: "Bo zaraz przyleci Niemiec, bombkę spuści". Spuścił bombkę pierwszego dnia wojny na Józefów, przypadkową, bo uciekał lotnik i spuścił bombę, przed naszą artylerią uciekając. Nie, nawet nie na tory, tylko blisko kościoła. Zatrząsł się cały kościół, ksiądz upadł, ludzie w okolicznych miejscach ogłuszeni tacy. To była ta pierwsza bomba, która spadła w Józefowie. Może nie pierwsza w Warszawie, ale u nas to była pierwsza, chyba nawet jedyna. To była mała miejscowość blisko Otwocka, to nie była taka ważna. W każdym razie tak zapamiętałam to na całe życie: "Do mnie, panowie, panie! Pośpieszcie się, pośpieszcie się, bo Niemiec przyleci, bombkę spuści". No. Więc takie nastoje, jak widać, były jeszcze mimo wszystko niefrasobliwe.</section>
<section><time>7124</time>
Potem chłopcy naturalnie chcieli troszkę adrenalinki. Adrenalinki jakiejś takiej, nie wiedzieli, że potem będą pewnie w konspiracji, bo Jurek przynajmniej był, więc jego koledzy pewnie też, i że będą mieli tej adrenaliny aż za dużo. Ale wtedy nie wiedzieli jeszcze o tym, wobec tego troszkę adrenalinki… To zrobili taki głupi zakład między sobą. A zakład polegał na tym, żeby stanąć na torach, na nasypie Kolejki Wilanowskiej i stać, kto najdłużej wytrzyma przed lokomotywą. Słuchajcie, przyjechała taka lokomotywa z tymi wagonikami, jak wychylił się ten palacz z tym pogrzebaczem, jak nie huknął i ostatnimi słowami zaczął wyzywać tych chłopców. A oni po kolei spadali z tego, a ostatni to już dosłownie pod samym pociągiem niemal. No, takie zwariowane towarzystwo. Też pamiętam, takie sobie urządzili zabawy.</section>
<section><time>7187</time>
No i tak w ten sposób weszłam… Właściwie Jurek wyjechał potem, oni wyjechali, niektórzy znajomi wyjechali. Większość letników wyjechała, a niektórzy zostali i zaczęła się wojna. Zaczęliśmy budować jakiś… W naszym domu nie było młodzieży specjalnie, nie pamiętam… Zaczęliśmy budować jakieś schrony, nie wiem czy taki prikaz był czy coś, ale żeby koło domów schrony kopać. U nas jeszcze byli mężczyźni, potem mężczyźni szybciutko gdzieś wybyli, mój tata, jego bracia też, to była taka bardzo miła rodzina, duża, już dorosłych ludzi. Oni wszyscy gdzieś wybyli, po prostu bali się, że będzie jakaś branka, że przyjdą Niemcy. Takie różne wieści były. Między innymi był taki też prikaz jak to się mówi, po rosyjsku, że jeżeli… Że w okolicy się włóczą jacyś z osadników. Tam przecież i pod Warszawą byli osadnicy niemieccy, różni byli. W całej Polsce było bardzo dużo osadników niemieckich, nie mówiąc już o Kujawach, tam jest więcej, ale tu też było troszkę. I że właśnie się włóczą jakieś podejrzane typy, że to szpiedzy, żeby wyłapywać szpiegów. Był apel do obywateli – wyłapywanie szpiegów.</section>
<section><time>7276</time>
No, naturalnie ja, jeszcze nie Cieszkowska wtedy, tylko Halinka… Otóż ja też chciałam kiedyś kogoś złapać, koniecznie. Bo nic nie mogłam zrobić, nie mogłam pomagać mojej stolicy, memu miastu, tylko widziałam, jak zaczęli bombardować, jak było oblężenie. Całe oblężenie przeżyłam nie w Warszawie, a przeżyłam tu na tych peryferiach. Więc tylko z daleka widziałam to wszystko, mogłam obserwować. I ja nie mogę nic pomóc! Co ja mogę zrobić? Nic. Moja drużyna jest w Warszawie… Może jakąś taką stację pomocniczą dla tych biednych żołnierzy, którzy zaczęli potem gromadami przechodzić przez ten Józefów, we wrzodach, jakieś tam wysypki, jakiś świerzb, tego? Marna była ze mnie sanitariuszka, zawsze byłam marną sanitariuszką, bo nigdy nie byłam sanitariuszką, tylko się raczej szkoliłam w łączności. Moja drużyna harcerska była drużyną sanitarną i nawet jeszcze w czasie okupacji troszkę tam prowadziłam jakieś zastępy dorywczo, później, ale chciałam być w prawdziwym wojsku… Całe życie marzyłam, żeby być w prawdziwym wojsku!</section>
<section><time>7348</time>No, harcerstwo to jest piękna organizacja. To była druga organizacja, która ukształtowała mnie na pewno. To był piękny ruch młodzieżowy, nie do odtworzenia, to po prostu jedyne w swoim rodzaju, tak utrafione, tak pedagogiczne. Bo to było wychowanie bezpośrednio przez rówieśników. To były… Naprawdę te przykazania wszystkie, to przecież naprawdę człowiek, który jest wychowany przez harcerstwo, to chyba całe życie jest harcerzem, całe życie te dobre uczynki, czasami trochę na siłę… Czasami to takie spojrzenie też i patriotyczne bardzo, i szanowanie tej przyrody, szanowanie ludzi starszych. No, naprawdę piękne są te wskazania i piękny ruch, taki w którym się młodzież mogła wyżywać. Ja założyłam tę „Dziewiątkę” warszawską w gimnazjum jak byłam przed wojną. Potem byłam w tym harcerstwie też bardzo długo, cały czas byłam. Nawet do „powojny”, niektórzy jeszcze zostali potem po wojnie. Jak wróciłam z obozu, to jakoś już nie wróciłam, bo jeszcze można było to harcerstwo prowadzić według starych reguł. Ale późniejsza reszta tych wspaniałych instruktorów pożegnała harcerstwo, bo to się już zrobiło zupełnie co innego, to już nie było harcerstwo. No, to tak na marginesie właśnie.</section>
<section><time>7438</time>
I te właśnie… Zrobiłam wtedy… No, coś trzeba… Harcerstwo mnie nauczyło jednego, głównej rzeczy: służby, pojęcie służby. To, że trzeba służyć innym, już nie mówiąc, że służyć krajowi. No, takie było pokolenie, tak wyrośliśmy… W dwadzieścia lat wychować pokolenie na poziomie, to jest naprawdę cudowne. Przez dwadzieścia lat, tylko, wolności. Ja nie mówię, że tylko pokolenie, bo i gospodarka, i przemysł. Ja mówię o różnych dziedzinach, ale również pokolenie. I to jest słuszne, że takie będą pokolenia, jakie jest ich młodzieży chowanie. I tak rzeczywiście jest, myśmy byli tacy, bo myśmy tacy rośli, na takich książkach, na takich autorytetach, na takiej dyscyplinie, na takich harcerskich przykazaniach. Kościół tak samo, jakoś nas kształtował. Ale ja zawdzięczam bardzo dużo harcerstwu. Tak powiedziałam kiedyś: "Dziewięćdziesiąt procent", za co moja mama się obraziła. No, może nie dziewięćdziesiąt, bo to jest dużo, bardzo dużo, sześćdziesiąt to na pewno, tak jakby na procenty obliczać to. I właśnie to pojęcie służby, że potem zawsze nie chodziło o pieniądze, nie chodziło o karierę, ale chodziło o służbę, żeby móc pracować dla kraju. Przecież wszystko się to robiło, żebyśmy w przyszłości mogli pracować dla kraju. Śmieszne, dzisiaj to są śmieszne pojęcia. Dzisiaj to są pojęcia nieżyciowe. Nieżyciowe… A skąd?! W ogóle to… Trudno nawet sobie to wyobrazić. No, inny świat jest zupełnie… Kompletnie inny świat. No, tak wyszło, tak się stało.</section>
<section><time>7541</time>
No i ta wojna, więc właśnie postanowiłam też pomóc, wtedy też, no służyć temu żołnierzowi chociaż. Nie jestem zdatna do takich rzeczy, nie znam się na tym, ale zabandażować potrafię, przemyć i zdezynfekować ranę potrafię jakoś. Maścią przeciwświerzbową posmarować też potrafię, dać jakieś lekarstwo na biegunkę czy coś… Przecież to byli biedni ludzie, niektórzy z tych oddziałów… oddziałów rozbitych. Trzeba było im jakoś pomóc, dobrym słowem przynajmniej. No, to z koleżanką założyłyśmy taki punkt opatrunkowy. Zaraz tak może ze sto pięćdziesiąt metrów od tej mojej willi, o której opowiadałam, że tam mieszkałam, był taki drewniak, też w takim stylu Świdermajer… Drewniak jakiś został opuszczony, on do niedawna jeszcze był, ale teraz już nie, pewnie ktoś go kupił i zrobił ogrodzenie i tam różne rzeczy… Jak jeździłam tam do Józefowa. No, wtedy to był taki trochę bezpański, myśmy się tam jakoś włamały do tego, były tam jakieś dwa pokoje, tam było więcej pewnie pokoi, myśmy zajęły dwa pokoje. W jednym to była taka apteczka, naniosłyśmy tam od sąsiadów, co kto tylko miał z tych medykamentów. Moja koleżanka to chyba była może bardziej taka, jak to się mówi, fachowa, jeśli chodzi o te sprawy, ja może mniej. No i słuchajcie, żeby to było tak bezpieczniej, to żeśmy wzięły prześcieradło, na prześcieradle był wymalowany… Wymalowałyśmy czy ktoś nam pomógł, nie wiem, czerwony krzyż, żeby Niemcy wiedzieli, że to jest czerwony krzyż. No, żeby inni wiedzieli, przede wszystkim ci żołnierze ale również, że nie daj Boże, czy coś się stanie czy będzie jakiś nalot, to żeby wiedzieli… No, więc zrobiłyśmy ten czerwony krzyż, napisałyśmy, narysowałyśmy, namalowałyśmy raczej. I rozpięłyśmy na trawniku przed domem, gdzie przestrzeń była, to właśnie, ten znak.</section>
<section><time>7677</time>
Okazało się na odwrót, przyleciał jakiś samolot, to nie był akurat bombardujący, nie był bombowiec, tylko jakiś tam, jak to się nazywały, te sztukasy niemieckie. Przyleciał i jak zobaczył czerwony krzyż, jak zaczął walić po tym domku i po oknach! Autentyczne! Ale my na szczęście żeśmy weszły pod łóżka, a na łóżkach były materace. I tak fruwały te pociski po tych ścianach, no i potem poleciał, poleciał, ostrzelał, ostrzelał i odleciał. Chciałam pokazać, jak było rzeczywiście wtedy. No i co mogłyśmy to robiłyśmy dla tych naszych biednych żołnierzyków, niewiele mogłyśmy. Z tym, że ja naturalnie upatrzyłam jakiegoś pana, którego zaczęłam podejrzewać poważnie, że to jest szpieg. Był on dla mnie za bardzo jakiś tajemniczy, jakoś tak dziwnie wyglądał i ja go podałam gdzieś do żandarmerii, po czym się okazało, że to jest bardzo spokojny człowiek i stały mieszkaniec Józefowa. Tak że ta akcja mi się nie udała, żeby złapać dywersanta.</section>
<section><time>7749</time>
No, zaczęły się te głodówki. Zaczęliśmy chodzić na jakieś pola. Na tych polach… To już troszkę później… Jeszcze teraz cały czas jest oblężenie Warszawy. My patrzymy, denerwujemy się okropnie, co się tam będzie działo, to wszystko, niestety nic pomóc nie można, głód jest, chodzimy z moim bratem po chleb do Falenicy. Do Falenicy jest trzy kilometry czy tam więcej nawet, z Józefowa. Całe szczęście, że jest piekarnia Michalskiego, a Michalski ma dwie córeczki, które są w mojej drużynie. No, ale nie możemy stojąc w kolejce, gdzie stoją ludzie i cały tłum czeka na te pół chleba czy tam ileś, co to będzie mu przydzielone, nie możemy tam prosić, żeby nam dali więcej albo poza kolejnością, broń Boże, bo by nas tam rozszarpali ludzie. Wobec tego idziemy od strony muru, gdzieś tam z drugiej strony. Krzyczymy do tego okna, wychyla się tam któraś, ta Małgosia czy inna tam dziewczynka i dopiero na sznurku nam, wędruje do nas cały bochen chleba. No i przynosimy, tacy zadowoleni, szczęśliwi, że na jakiś czas jest ten chleb. Naturalnie poznikało z tych sklepów jedzenie. No, ciężko było rzeczywiście. Zaczynał się głód, później to już nie pamiętam czy jeszcze było oblężenie czy Warszawa już padła, wychodziliśmy na pola i wybieraliśmy, bo to już było po wykopaniu ziemniaków, i wybieraliśmy te maleńkie takie ziemniaczki, które zostały jeszcze na tych pędach. Tylko one miały bardzo dużo tej takiej trującej, to się jakoś nazywa, nie zielenina, tylko jest taka trująca substancja, która jest na tych właśnie malutkich tych, że one są bardzo cierpkie. No i żeby zatruć się to chyba trzeba bardzo dużo zjeść, tak to nie… Ale są szkodliwe. No i myśmy to jedli, gotowaliśmy to i jedliśmy. Cośmy jedli więcej to nie pamiętam, a to akurat pamiętam. </section>
<section><time>7877</time>
No i to właśnie zaczęły się te takie historie i nie wiedzieliśmy, z tych naszych przyjaciół czy ktoś żyje, czy nie żyje, jak wygląda ta Warszawa. Dopiero jak już po tym oblężeniu można było do tej Warszawy zajrzeć, czy jakoś tam dojechać czy coś, to wtedy żeśmy Warszawę zobaczyli, jaka była straszna w ruinach, w zgliszczach. Jak wszędzie te mogiłki były, tak jak potem podczas powstania na ulicach, jakiś na przykład „Obywatel nieznany”, „Warszawiak nieznany”, bardzo wiele takich nieznanych, bez nazwisk, różnych mogiłek na tych skwerkach. No i te bombardowania straszne musiały być, i też tam głód był, i tak dalej.</section>
<section><time>7919</time>
No więc wtedyśmy właśnie docierali zobaczyć czy ktoś tam żyje z naszych znajomych i wtedy odwiedziłam tę mają klarysewską rodziną, z którą się przecież przyjaźniłam od lat. I okazało się, że dziewczyny pomagały. Ta moja przyjaciółka Basia, którą miałam od lat dziecinnych, z którą, tą przyjaciółką, w swoim czasie, o którym nie mówiłam, nałykałam się dużo książek, takich jak "Obrona Lwowa", "Dzieci Lwowa", "Rok 1920", "Bohaterski Miś". To były wtedy takie różne, bardzo patriotyczne książki dla młodzieży. Nałykałyśmy się tego i zdecydowałyśmy z Baśką… Baśka zresztą jest uwieczniona przez „Kartę” również, w Archiwum Wschodnim, mają tam cały artykuł w którejś „Karcie”, bo potem po wojnie siedziała w więzieniu w Peerelu, skazana na lat piętnaście, z czego osiem odsiedziała w Fordonie. I tam są jej zdjęcia bardzo piękne, i cała historia, i tak dalej. Ale wtedy jesteśmy małymi dziewczynkami i po prostu chcemy jakoś pomóc naszemu krajowi, wojny nie ma jeszcze, ale jest kochany Marszałek Piłsudski, zwany „Dziadkiem”. </section>
<section><time>8000</time>
A proszę nie zapomnieć, że ja nie mam rodzonego dziadka, w ogóle ze strony ojca nie mam dziadków, a ze strony mamy mam ale widziałam go tylko raz w życiu, jak pojechałam za „żelazną kurtynę”, mając sześć lat, tylko na moment. Też cała moja przygoda, nadzwyczajna, do opowiedzenia innym razem. Jak przemycałam brylanty niechcący, bo ktoś mnie poprosił, ale nie wiedziałam, że brylanty, tylko była to lalka, piękna lalka dla wnuków jakoby. A nie sprawdzono mnie tylko dlatego, że sprawdzono moją mamę, prawie że całą bieliznę i wszystko. A mnie nie, bo ja miałam palec wtedy zraniony i owinięty, i chciano się dobrać do mojego palca, ja krzyczałam strasznie, ale nikt nie pomyślał, że laleczka, którą się bawię ma w swojej głowie jakieś tam precjoza. Ale to już inna historia. Byłam za „żelazną kurtyną”. Mogę powiedzieć: byłam za „żelazną kurtyną”, widziałam ten cały naród taki właśnie biedny, taki szary, taki byle jaki, w takich ubraniach… Widziałam te kolejki po różne rzeczy i widziałam chlebek, o którym to mówiłam: "Babciu, a bułeczka?". A babcia mówi:  "To właśnie jest bułeczka nasza". W takim właśnie momencie ja byłam, to był rok 1926, 1927… No, mała byłam dziewczynka całkiem jeszcze. Braciszka zostawiłam i tatę w Warszawie. Też mój tata załatwił, on wszystko potrafił załatwić. Nie wolno było jeździć tam, była „żelazna kurtyna” jak najbardziej, ale mój tata załatwił, że mama się mogła zobaczyć ze swoim rodzeństwem i z rodzicami. I mama pojechała ze mną, a oni zostali tu w Warszawie. Tak że byłam za „żelazną kurtyną”, mogę stwierdzić z całą pewnością, i widziałam jak to wszystko wygląda. Naturalnie, cały zjazd był rodzinny, poznałam wtedy mojego kochanego wujka, którego potem zniszczył Stalin kompletnie. Poznałam resztę rodziny, która została też zniszczona, oprócz moich dziadków, którzy byli już starzy i właściwie tak dożyli swoich dni w tym Mińsku Litewskim. </section>
<section><time>8129</time>
Zaraz muszę wrócić do 1939 roku, stanowczo! Aha, i spotkałam tę moją Baśkę, z którą chciałyśmy koniecznie do Marszałka Piłsudskiego się dostać, do Belwederu, żeby Marszałkowi przedstawić nasze propozycje pomocy mu. Ale jakie to miały być propozycje tych dziewięcioletnich dziewczynek czy dziesięcioletnich, to ja pojęcia nie mam. Myśmy się chyba nie zastanawiały nad tym, ale bardzo chciałyśmy, to najważniejsze. I dlatego z Baśką… A jeszcze miałyśmy takie wspólne widzenie, taką wspólną jakby fatamorganę, coś takiego. To pewnie była sugestia, stałyśmy tak przy oknie w objęciach, żeśmy rozmawiały o naszych planach i tu raptem widzimy, śnieg pada takimi dużymi płatami, a ja mówię: "Basia, co ty widzisz?". A ona mówi: "Widzę". – "A co widzisz?". – "Czapkę legionisty". Ja mówię: "Tak? A widzisz Orzełka?". Mówi: "Widzę". Ja mówię: "Wiesz co Basia? To pewnie naprawdę nas coś wspólnego spotka…". I ona mnie potem wciągnęła do konspiracji. Rzeczywiście miałyśmy potem coś wspólnego.</section>
<section><time>8197</time>
Ale na razie jest wrzesień, jest kapitulacja. Właściwie październik, po kapitulacji Warszawy i ja się pytam Basi, co robiła. A Basia pomagała, była tam w jakichś służbach, to się nazywało OPL. Na każdym domu był jakiś piasek do zasypywania i woda do zalewania tych pożarów, coś tam się robiło. A ja nic nie robiłam… I w dodatku harcerka! I jak ja się mogłam wtedy czuć? To nawet trudno sobie wyobrazić. Toteż ja po prostu płakałam. Co miałam robić? Miałam taki żal, nie wiem, chyba do Pana Boga, jak mógł tak zrobić, żeby mnie ominęło coś takiego, żebym ja nie mogła być w tej Warszawie. Płakałam rzewnymi łzami, nie wiedząc że czeka mnie jeszcze przygoda z Warszawą w czasie powstania warszawskiego. Ale wtedy nie mogłam sobie darować, że Warszawa była oblężona, a ja nie byłam w Warszawie. Takie to śmieszne były czasy.</section>
<section><time>8261</time>
I właśnie potem na początku aż nas mierziło, aż nas odrzucało, wchodzili ci butni, eleganccy… Wszystko po prostu aż się świeciło na nich, te mundury, wszystko, ta broń. I jacyś potężni się nam wszyscy wydawali. Może oni są ogólnie Niemcy wysocy dość, ale sama doborowa niemiecka gwardia jakaś. Nie była wcale doborowa, tylko nam się tak wydawało. W tych swoich hełmach, z tą swoją bronią, chodzili, tak stukali tymi butami podkutymi i „Heili Heilo”, albo jakieś inne te piosenki typowo niemieckie śpiewali, zadowoleni z siebie bardzo. Ale nic na razie się nie działo jeszcze. Myśmy sobie jeszcze nie wyobrażali, co to w ogóle może być taki terror tego okupanta. No, myśleliśmy: jesteśmy ludnością cywilną, no to będziemy mieli niedogodności, mogą być różne niedogodności życiowe, może być głód. Ale nie wiedzieliśmy, że to może być coś tak okrutnego. Po prostu trudno uwierzyć, że tacy ludzie się znaleźli, żeby to tak było wszystko. </section>
<section><time>8335</time>
Ale stopniowo oni zaczęli pokazywać swoje oblicze. Pierwsza rzecz to były wiadomości, które jeszcze dotarły do nas do Józefowa, zaraz po świętach Bożego Narodzenia – Wawer. Słynna historia z Wawrem. Tam była jakaś po prostu kafejka czy jak oni nazywali, to się nazywało tam, jakaś Stadt Cafe, już nie pamiętam, jakaś taka, którą potem Niemcy sobie upodobali, no i tam jakiś ktoś się z nimi wdał w bójkę. Ale ja nie wiem, czy to w ogóle, to nie było nic na tle politycznym. Oni sobie tam popili i ktoś zamordował Niemca. I wtedy Niemcy zrobili to, co potem zaczęli robić systematycznie, stosować tę metodę: brać zakładników. Aha, zginął Niemiec? To wobec tego stu zakładników. I wzięli tych stu zakładników z okolicznych domów, ludzi powyciągali z łóżek, to była noc, całe rodziny, i wszystkich zamordowali. To był Wawer, słynny Wawer – ten, który się pisało na murach: „Pomścimy Wawer”. Mały sabotaż pisał to na murach różnych domów. </section>
<section><time>8413</time>
Zaczęli pokazywać okupanci jacy są. No, potem naturalnie, właśnie mówię, i głód, i niewygody, i wszystko razem, i straszne przygnębienie. Ale ciągle jakieś nadzieje, może Francja… Przecież Francja nam pomoże, przecież nas nie zostawią, przecież Anglia, przecież tego… Potem ogromny entuzjazm któregoś dnia, niemal że ludzie tańczyli na ulicach Warszawy, bo Francja wypowiedziała wojnę, a potem się okazało, że Francja skapitulowała. No, a resztę na ogół ludzie, którzy czytają historię to znają te dzieje, nie będę się powtarzała w tym wszystkim. </section>
<section><time>8453</time>
I tak właśnie wyglądali nasi sprzymierzeńcy wtedy, jak tak bardzo czekaliśmy na tę pomoc. Naturalnie, że ogromna armia niemiecka przygotowywana przez Hitlera, przez tyle lat szkolona, w dość szybkim tempie zajęła połowę kraju naszego, podeszła pod Warszawę między innymi. Ale to jeszcze nie byłoby takie groźne. Ale 16 września, jak wiadomo wszem i wobec, z drugiej strony przybyli jakoby w obronie naszych chłopów, rolników i innego proletariatu przed ciemiężcami, jakimi my podobno byliśmy tutaj, Polacy, „polaczkowie” jak nas nazywali tak… Przybyli Sowieci, i to dopiero był, jak się to mówi, nóż w plecy, bo nikt się tego nie spodziewał. Ci, którym się udało, bo był taki rozkaz, że mężczyźni wychodzą z Warszawy tacy, którzy mogą być zdatni do noszenia broni, wychodzą, żeby się uchronić, całe instytucje były przenoszone, żeby tu się nic nie stało, przenoszono na wschód i jechali tam wszyscy na wschód. Mało, teraz się dowiedziałam po tylu latach, że w ten sposób również arrasy wawelskie zostały zabrane, jakąś barką wiezione po Wiśle nocami, bo tak to były bombardowania. Przewiezione gdzieś tam do Kazimierza Dolnego, gdzie jest taki pamiątkowy kamień. Stamtąd jakimiś tam furmankami czy innymi te arrasy były przewiezione gdzieś do Lublina, potem gdzieś z Lublina na Kuty i ostatniego dnia przed wejściem Sowietów arrasy przeszli… oni przeszli, ci kustosze i ci opiekunowie tych skarbów wawelskich, przeszli przez most w Kutach i byli bezpieczni, bo na drugi dzień weszli Sowieci do nas.</section>
<section><time>8566</time>
No i Sowieci rzeczywiście weszli, to po prostu było też… Mało wiedzieliśmy o tym, bo przecież prasa ichnia, „ichnia” jak to się mówi, ich prasa podawała… Była gazeta, która wychodziła w polskim języku, nazywała się „Nowy Kurier Warszawski”. Mam taką gazetę nawet, bo jedną oddałam do Muzeum Powstania Warszawskiego, drugą mam chyba u siebie, jeden taki egzemplarz. Więc to się nazywało „szmatławiec”, myśmy nazywali to „szmatławcem”, to była gazeta niemiecka, pisana po polsku. Naturalnie, że tam było wszystko na ich korzyść, wszystkie zwycięstwa, nie było żadnej nadziei. A trzeba było tym ludziom dać jakąś nadzieję. Przede wszystkim najważniejsze było to, co zrozumiałam dopiero później, że ludziom nie tak ważne było pomóc. Nawet pomoc materialna jakaś w sensie gospodarczej czy coś ale właśnie jakieś informacje. Straszną rzeczą jest dezinformacja, myśmy byli systematycznie dezinformowani. Przecież radia wszystkie trzeba było oddać. Pod groźbą kary śmierci: radia, broń, wszystko trzeba było zdać. Naturalnie, że byli tacy odważni, którzy gdzieś tam zakamuflowali, mieli warunki i gdzieś tam od czasu do czasu słyszało się takie informacje, co to jedna pani powiedziała drugiej pani. I to się łapało szybko takie rzeczy. Oficjalnie jeszcze nie było „Biuletynu Informacyjnego”, który powstał właśnie na tej zasadzie, że pan Aleksander Kamiński zdecydował, że najważniejsze dla ludzi będą informacje z pierwszej ręki, z nasłuchów różnych. I właśnie dzięki temu potem już był ten „Biuletyn Informacyjny” i był kolportowany po całej Polsce. Ale to były same początki jeszcze, pierwszy rok wojny. </section>
<section><time>8675</time>
Poza tym tak sobie zaczęłam myśleć w tymże Klarysewie właśnie, w pierwszym roku wojny, który był bardzo zresztą… Była straszna zima, była tak okrutna zima, pamiętam, wszystko było pozamarzane. Ale dlaczegośmy się znaleźli w Klarysewie? Bo będziemy teraz w Klarysewie już żyli. Tam nas jeszcze nie było, a stało się to tak, że przyjaciółka mamy z lat szkolnych z tej szkoły realnej w Mińsku, tak zwana ciocia Józia u nas popularnie, która wyszła za mąż i przeniosła się do Polski później. Tak samo, jak myśmy uciekli, to oni też. I on po iluś tam latach został dyrektorem [Państwowego] Monopolu Zapałczanego. W ogóle był niezwykły człowiek, samouk nadzwyczajny, kiedyś należał do PPS, ale przypomnijmy sobie, że Marszałek Piłsudski też zaczął od PPS… To byli tacy ludzie młodzi, napaleni, ideowcy. Wynajął pokój u takiej jednej wdowy, która miała dwóch chłopaków i dziewczynkę. No i potem z tego wyszło małżeństwo właśnie, ciocia Józia pomagała swojemu przyszłemu mężowi przepisywać na maszynie te różne ulotki i tak dalej. Oni nic nie mieli w ogóle, nic nie mieli, tylko siebie nawzajem. Potem pojechali do Warszawy i stopniowo, stopniowo ten pan zyskał zaufanie, pracował w monopolu, zyskał zaufanie dyrektora Szweda, bo to było szwedzkie przedsiębiorstwo i później ten odchodząc na emeryturę zrobił głównym naczelnym dyrektorem [Państwowego] Monopolu Zapałczanego pana Henryka R. – powiedzmy tak, w ten sposób. </section>
<section><time>8770</time>
I ta posiadłość w Klarysewie, to była ich posiadłość. Oni byli bardzo zamożnymi ludźmi. Proszę sobie wyobrazić, że to był dyrektor takiego przedsiębiorstwa. Ale jednocześnie byli szalenie ludzcy i szalenie otwarci na ludzi, pomagali wszystkim, komu można, a już najbardziej rodzinie bliższej i dalszej. Jakimś tam emigrantom, jakimś tam uchodźcom, jakimś przesiedleńcom gdzieś z Reichu, z Łodzi, z Bydgoszczy, wszystkim się pomagało. To był taki dom otwarty bardzo. A że mogli sobie na to pozwolić w jakimś sensie, to jednocześnie zapewniał jakiś taki dobrobyt w pewnym sensie nawet tym ludziom. </section>
<section><time>8810</time>
No więc oni zaproponowali moim rodzicom, to jest w tej chwili wojna, styczeń 1940 rok… Oni proponują tak: marnie tu się nam żyje, nie mamy dobrych warunków – przyjedźmy do nich do Klarysewa, do którego przyjeżdżaliśmy jako dzieci, jako znajomi, jako bliscy na wakacje na dwa tygodnie czy na trzy. No, żeby się dobrze najeść dobrych rzeczy, pojeździć na rowerze, pograć w tenisa, no i w ogóle… A teraz przyjedziemy na stałe, zamieszkamy tam na czas wojny, pewnie się niedługo skończy. No, ale teraz póki tak niebezpiecznie w tej Warszawie, zaczęły się łapanki, zaczęli agitować Niemcy i wysyłać ludzi na roboty przymusowo, z tych łapanek. Potem te sprawy z tymi zakładnikami czy coś takiego, coś się stało takiego. No, po prostu człowiek nie miał chwili wytchnienia, ciągle ten strach, taki paraliżujący, takiej zwierzyny, na którą się poluje.</section>
<section><time>8887</time>
No i oni zaproponowali nam to, żebyśmy przyjechali do tej willi. Jak oni będą mieszkali w zimie na ulicy Willowej, tu na Mokotowie, niedaleko nas czyli „Karty”, to my będziemy mieszkali w tej willi i będziemy się opiekowali tą willą, żeby nie została zakwaterowana przez Niemców, a jak oni przyjadą na cały sezon letnio-wiosenno-jesienny, to my będziemy mieszkać w ogrodniczym domku. W ogrodniczym domku było takie małe mieszkanko: kuchnia, jeden pokój, stryszek, piwniczka. Obok było mieszkanie ogrodnika, który miał dwie krowy i zarządzał troszkę tym ogrodem. To był ogromny ogród, bardzo piękny przed wojną zresztą pięknie urządzony. No i oni zaproponowali to, była to ciekawa propozycja ale otrzymaliśmy jednocześnie drugą propozycję od tych pań, które tak bardzo lubiły mego tatę, tej pani, która tak właśnie śpiewała. Z nimi się urządzało wieczory te, tej śpiewaczki i jej mamy, wdowy, do Warszawy na ulicę Promenady, że tam możemy całą wojnę być z nimi. One są same, mają te kilka pokoików tam, oddadzą nam cały salon z fortepianem. Była to też ponętna propozycja. To była mała uliczka, w tej chwili jest cała zabudowana, a wtedy to takie peryferie były. Tu Belwederska, tu Belweder, a tu zaraz takie peryferia, jakieś domki w ogródkach, coś tam. Coś tam było, ale nie dużo.</section>
<section><time>8992</time>
No i teraz rodzice nie wiedzą co zrobić, mama mówi: "Tak, ale tam jest fortepian". A tata ma jakiś argument inny, powiedzmy. I rodzice się nie mogą zdecydować. I mówią: "Wiecie co dzieci, to wy zdecydujcie, my nie możemy się zdecydować. To gdzie jedziemy? Do Klarysewa czy do Warszawy na ulicę Promenady?". A my z moim bratem: "Chcemy na wieś, chcemy na wieś. Nie chcemy być w mieście. Chcemy na wieś, chcemy do Klarysewa. A ponieważ znaliśmy Klarysew – chcemy do Klarysewa. Tam mamy towarzystwo, tam jest miło, strasznie lubimy tych ludzi, jedziemy tam". – "No to dobrze – mówią – dobrze, tak zdecydowaliście". I co by było… Gdyby było inaczej, to by było wszystko może inaczej. Jak to nigdy nie wiadomo… Wszystko zależy od decyzji. Gdybyśmy byli na Promenady, może byśmy nie zginęli, ale tam bomba upadła w czasie powstania i ten domek zburzyła. Może byśmy wtedy nie byli w tym domku? Może ja bym była również w powstaniu gdzie indziej? Nie wiem co by było, ale mogło być zupełnie inaczej, a tak wyszło zupełnie inaczej.</section>
<section><time>9055</time>
Myśmy pojechali tam do nich, trzeba było przejechać przez most, był tam jakiś most wtedy na Wiśle. Jakiś most, nie wiem… A może to był po prostu wtedy tylko jakiś zrobiony most pontonowy w czasie wojny jeszcze przez polskich saperów? Nie mogę sobie przypomnieć tego, wiem, że myśmy nie jechali via Warszawa, bo to była inna linia, wilanowska, a ta była otwocka. Ale myśmy przejeżdżali przez most, przyjechała taka platforma, chyba pana Wróblewskiego, to co była taka firma przewozowa znana w Warszawie. À propos, tu na 11 listopada, blisko, jest taki stary dom, pod „ósemką” chyba, gdzie była ta firma kiedyś. A jeszcze przed tą firmą kiedyś był zajazd tramwaju konnego na Pradze, taki tutaj dom jest niedaleko. No więc ta firma Wróblewskiego nas przewoziła, te nasze rzeczy, których nie mieliśmy nigdy dużo. Nigdy nie mieliśmy dużo. Ale przewoziła tam i myśmy jechali. Był taki wieczór lutowy, mroźny i myśmy jechali tacy szczęśliwi, że my jedziemy tam do naszych przyjaciół, będzie tak nam wesoło tam. Tam jest tak ładnie, taki piękny ogród, tyle owoców w ogóle no… I tak przyjechaliśmy do tego Klarysewa i tam zostaliśmy przez całą okupację, nawet dłużej potem trochę. Stąd znamy dzieje tej rodziny, jesteśmy bardzo złączeni z tą rodziną blisko, tym bardziej że mama, czyli ta ciocia Józia, była chrzestną matką mego brata. A profesor Żurawlew, który był tam częstym gościem bardzo, przyjeżdżał tam na brydża, a oprócz tego czasami grał na fortepianie, ale rzadko, przeważnie na brydża przyjeżdżał, to był znowu chrzestnym ojcem mojego brata. Wszystko to była mińszczyzna, właśnie ta polska mińszczyzna.</section>
<section><time>9170</time>
I teraz jesteśmy już w tym Klarysewie. I co? Ja sobie myślę: i tak się czuje człowiek w tej Warszawie jak zaszczute zwierzę, właściwie dobrze by było tym Niemcom coś zaszkodzić. Ale co można? Bo i tak można czy się będzie biernym, czy się będzie czynnym. I tak człowiek może w każdej chwili trafić jako zakładnik, wyjechać na roboty do Niemiec, być aresztowany za jakieś głupstwo, przypadkowo coś się stanie w okolicy czy coś… No i tak może zginąć, i tak może być uwięziony, i tak może być torturowany. No więc czy nie lepiej coś robić? Świadomość tego, że się coś po prostu robi, że się nie jest takim biernym. Jakoś im szkodzić, po cichutku. No i trzeba by złapać jakieś kontakty, bo coś się tak mówi ogólnie, tam też dużo ludzi przyjeżdża do tego Klarysewa "w goście", na niedzielę, na weekend, jak to się teraz mówi. Tam przyjeżdżają, młodzież przyjeżdża i inni, i starsi przyjeżdżają. Jest tam dużo ludzi, coś tak się mówi, że coś tam podobno powstaje, coś tam, jakieś organizacje, coś tam… No, coś tam się na ten temat słyszy. Być może przez jakieś radio coś mówią, nie pamiętam w jaki sposób, ale coś się już na temat mówiło. Ale teraz, jak to konspiracja, to w jaki sposób… Kogo zapytać o to? Jak to się dowiedzieć, gdzie coś takiego jest? No i znów, mam takie szczęście, mogłam się dostać w każdą inną tego… Mogłam się dostać do Batalionów Chłopskich, mogłam się dostać nawet może do jakiejś komunistycznej organizacji, bo i coś takiego też było, jakaś tam była podobno. Mogłam być w NSZ, bardzo takim nacjonalistycznym związku, też nadzwyczajnym zresztą, w Narodowych Siłach Zbrojnych, a ja się dostałam do ZWZ, które potem się przekształciło w AK. Związek Walki Zbrojnej, na początku Służba Polsce czy jakoś tak się nazywało…</section>
<section><time>9294</time>
A jak się tam dostałam? Dostałam się też przypadkowo, ale ja w ogóle w przypadek nie wierzę, to wszystko było ukartowane, taki był widocznie los, tak jak z tą decyzją przyjazdu do Klarysewa. Moja Basia mnie coś podpowiedziała. To ona zabrała mnie kiedyś na tę „górkę”, na tę skarpę, bo tam był taki piękny ogród, był ten kort, a potem jeszcze cała skarpa wiślana, dawny brzeg Wisły, porośnięta lasem bardzo pięknym. No i tam była ta altanka i ten nasz dąb, na który właziliśmy, te jakieś nasze spacery tam w tym lesie. I ona zabrała mnie tam na „górkę” tę tak zwaną naszą, a to już był październik, oni jeszcze byli, nie wyjechali do Warszawy. I taka sceneria była, pamiętam, już troszkę jesienna, jakoś szumiały te sosny, był wiatr, robiło się ciemno. Więc już sama sceneria była taka dość tajemnicza i Basia mówi: "Wiesz co, mam pewną tajemnicę, ale ponieważ kiedyś przysięgłyśmy sobie, że będziemy służyć naszemu krajowi, to ja ci to powiem. Słuchaj, jak chcesz, mogę cię wciągnąć do organizacji tajnej". Ja mówię: "Prawdziwej, wojskowej?". Ona mówi: "Tak, najprawdziwszej wojskowej". A Basia już była od 1940 roku, potem była kurierem. No, ja to weszłam do takiego działu, to był BIP – Biuro Informacji i Propagandy, głównie kolportaż i łączność. Łączność i kolportaż „Biuletynu Informacyjnego”. Ale to Basia mi zaproponowała i mówi: "Słuchaj, możesz tam się znaleźć jak chcesz. – A co ja będę robiła? – No, będziesz łączniczką, między dowódcami, przynosić meldunki, przynosić prasę". A ja mówię: "Dobrze". </section>
<section><time>9422</time>
Ona mówi tak: "Ale musisz się bardzo namyśleć, bardzo, bo to jest bardzo poważna sprawa. Wyobraź sobie, że ciebie łapią Niemcy, musisz się zorientować czy ty w jakiś sposób… Oni, mało że cię łapią, oni cię zabierają na Szucha i tam cię męczą – bo już słyszeliśmy o tym Szucha wtedy – i tam cię męczą, tam cię torturują. Albo czy potrafisz od razu taki meldunek zjeść?". Bo to się tak mówi, że jak nie tego, to trzeba połknąć meldunek. Proszę mi wierzyć, że zjeść malusieńki kawałeczek bibułki jest bardzo trudno, a co dopiero meldunek. To jest nie do zjedzenia w ogóle. Mówi się: połknąć, no ładnie połknąć… – "No więc musisz się zastanowić, czy ciebie stać. Czy uważasz się na tyle dzielna, jakaś taka odważna, żeby to przecierpieć, żeby nikogo nie zdradzić, bo nie możesz o tym nikomu powiedzieć, żadnych nazwisk wymienić, nic". Ja mówię: "Boże, no dobrze Basiu, no dobrze… – Jutro rano masz mi dać odpowiedź. – Jak to tylko jedna noc? – Tak, ja już jutro muszę wiedzieć. – No dobrze, to ja się poradzę rodziców. – Ale skąd?! – mówi – Nikogo! Ani bratu, ani mamie, ani tacie, przecież to konspiracja! Nikt ma nie wiedzieć tego, że ty gdzieś pracujesz". Coś podobnego – myślę sobie – to straszne w ogóle. Musiałam się sama z tym uporać. </section>
<section><time>9511</time>
Wydaje mi się, że nie spałam całą noc, bo jakoś trudno było mi sobie wyobrazić czy ja podołam temu wszystkiemu, czy nie. W końcu rano powiedziałam Baśce, że ja się zgadzam. Też nie mogłam jej zawieść, przecież wspólnie żeśmy sobie niemal przysięgły kiedyś. No i ona powiedziała: "Dobrze. Tego i tego dnia, przyjdziesz do… O godzinie tam powiedzmy dwunastej do Kościoła Zbawiciela. Jak wejdziesz, to po prawej stronie trzeci obraz z rzędu czy tam drugi, to jest taki duży obraz i ołtarz świętej Teresy od Dzieciątka Jezus. Tam uklękniesz i będziesz czekała, i przyjdzie jakiś gość, który podejdzie do ciebie i powie ci to, to i to. A ty mu odpowiesz na to: to, to i to. Z żadnym innym nie rozmawiaj, tylko z tym, który ci powie to hasło. Wtedy ty odpowiesz odzew i wtedy on cię poprowadzi dalej. On się tobą zaopiekuje, wszystkiego się od niego dowiesz". No i tak było. Ile razy przejeżdżam koło Kościoła Zbawiciela, to zawsze sobie przypominam tę scenę. Jest tam w dalszym ciągu ten obraz świętej Tereski od Dzieciątka Jezus.</section>
<section><time>9585</time>
I pamiętam, przyszedł taki gość młody, no starszy ode mnie sporo, ale młody, i coś powiedział, niestety tego już nie pamiętam, co. Na to ja mu odpowiedziałam tym odzewem. Hasło i odzew był. On już wiedział, że to jestem na pewno ja. No i powiedział: "No to chodźmy!". I poszliśmy, zaraz żeśmy weszli w ulicę Jaworzyńską, która jest tuż obok, okala ten Kościół Zbawiciela. Poszliśmy na tę uliczkę i tam była taka jakaś… W jakimś gmachu, w jakimś mieszkaniu była jakaś taka, ja ją potem nazywałam, melina. Ja myślałam, że tam jest drukarnia i się myliłam. Cały czas przez wiele lat myślałam, że tam była drukarnia, bo tam były jakieś takie dziwne odgłosy, takie jak bywają w drukarni. Jeszcze w dodatku tam dostawałam ogromny plik prasy do przeniesienia, całe takie naręcze tej prasy zwinięte przeważnie w taki rulon. I myślałam, że tam jest drukarnia, okazuje się, że nie. Drukarnia była, jak się dowiedziałam ostatnio, tam gdzie teraz jest GUS, jak się wyjeżdża w Aleję Niepodległości, ten ogromny budynek. To tam nie było tego GUS-u, tylko inny budynek i miał dwie kondygnacje podziemia. I tam była ta główna drukarnia tych naszych gazetek tajnych i całej tej literatury historycznej.</section>
<section><time>9675</time>
Więc ja tam zostałam przyprowadzona, tam poznałam takiego pana, który był niedużego wzrostu, miał takie przenikliwe szaroniebieskie oczy i powiedział, że będę w jego grupie. To się nazywała Grupa „Edward”. A był to późniejszy dowódca powstania, jeden z dowódców powstania, pułkownik Edward Pfeiffer, pseudonim „Radwan”. A wtedy to się nazywało Grupa „Edward”, a wszystko to się nazywało ZWZ – Związek Walki Zbrojnej. I prosił, żebym przyszła następnego dnia o takiej i takiej godzinie, poznał mnie z innymi ludźmi z tej redakcji czy co to tam było… Nie wiem, nie była to drukarnia, ale redakcja. Dał mnie pod opiekę im i powiedział, że następnego dnia odbierze ode mnie przysięgę – zaprzysiężenie. Zostałam zaprzysiężona. No i to było moje zaprzysiężenie, które mam zresztą przepisane gdzieś. Zresztą to jest znane, w książkach historycznych to już widnieje, jak się składa to przyrzeczenie czy jakie są słowa przyrzeczenia. Złożyłam to przyrzeczenie i nie wiedziałam, że ów pan, może trochę taki niepozorny, będzie takim świetnym dowódcą, którego ja będę nie tylko szanować, ale uwielbiać. I to będzie mój dowódca w czasie powstania. </section>
<section><time>9773</time>
Automatycznie weszłam do jego plutonu łączności. I potem w tym plutonie łączności przy dowództwie Obwodu Pierwszego pułkownika „Radwana” w Śródmieściu… Tak się stało w czasie powstania, a przedtem miałam do czynienia z nim tylko tak pośrednio. Potem już tak bliżej i poznałam go jako świetnego dowódcę i uważam, że był no naprawdę… Zresztą, to stary harcerz przedwojenny, co tu dużo mówić, legionista… To już był taki starszy gość, wtedy mi się wydawał bardzo stary, miał czterdzieści parę lat, a w czasie powstania chyba już tak pod pięćdziesiątkę. No i właśnie bardzo bym chętnie przeczytała, bo był taki okres… Ale nie, to jak przyjdzie ten okres powstania, że ja będę na ulicy Widok w kwaterze, w sklepie piśmienniczym i sobie wszyscy zafundujemy jakieś pamiętniki do wpisywania, bo tam było pełno tego, to wtedy może to zrobię, opowiem o swoim pamiętniku, który mam cały zeskanowany. Nie oddałam go, jest tutaj u mnie, ale mam zeskanowany w Muzeum Powstania chyba…</section>
<section><time>9840</time>
<span style="font-weight:bold">Proszę powiedzieć trochę o tej robocie konspiracyjnej.</span>
Tak więc, szczerze mówiąc to bardzo niewiele można o tym powiedzieć. Przynajmniej tak wtedy było, to znaczy jeżeli konspiracja, to konspiracja, wobec tego nie znaliśmy… O żadnych nazwiskach nie było mowy, a nawet o pseudonimach, tylko osób najbliższych, z którymi się stykaliśmy – bo jak najmniej wiedzieć. Jak najmniej mówić, jak najmniej wiedzieć. Więc, żeby nie kusiło, nawet pewnych nazwisk w ogóle nie wiedzieliśmy, nic – kto, co i tak dalej… Nie bardzo. Dopiero później w czasie powstania i po wojnie, człowiek się zorientował dokładnie i z różnych książek o wiele więcej się dowiedział, niż wiedział wtedy. O samym powstaniu warszawskim, to przecież było się w jednej dzielnicy, no to się wiedziało z „Biuletynu Informacyjnego”, co się dzieje w drugich dzielnicach. Ale w ogóle tośmy tak dokładnie nie wiedzieli, bo myśmy byli tu, to była ta nasza placówka, to był nasz obszar. I myśmy właściwie stan nasz znali każdego dnia z naszej dzielnicy głównie. Te piosenki powstańcze to przecież do nas nie przechodziło to wszystko. Myśmy tych piosenek powstańczych to się nauczyli po wojnie, w niewoli niemieckiej. Przecież wtedy tego się nie wiedziało. Jedna powstała na Żoliborzu – hymn Żoliborza, druga ta „Małgorzatka” i tego, to na Mokotowie, ale myśmy tego… Myśmy wtedy znali tylko swój hymn Śródmieścia, no i piosenki legionowe, i „Serce w plecaku”. No, ale to już czasy są powstania.</section>
<section><time>9936</time>
Więc, jeśli chodzi o samą okupację, od razu się poczułam lepiej, że jednak coś robię, że coś mogę robić, chociaż jakiś drobiazg, jakaś kropelka, coś takiego, że mogę się jakoś tym Niemcom przeciwstawiać. No i moja praca polegała na tym właśnie, że przychodziłam tam na tę ulicę Jaworzyńską i tam w tej redakcji czy coś, dostawałam te pliki ogromne, jak mówiłam, tej prasy zrolowanej. I potem miałam powiedziane, że mam obsłużyć… Na przykład ja osobiście i każdy tak mniej więcej, kolporterki te tak miały, przeważnie dziewczyny tym się zajmowały, chłopcy tam broń przynosili i inne, a my broń… Ja tylko raz i to uprzejmie dla mego ukochanego zrobiłam, z Kedywu… Ale w ogóle broni nie przenosiłam, meldunki i naturalnie prasę, czyli głównie „Biuletyn Informacyjny”. No i potem się szło. </section>
<section><time>9996</time>
Ja miałam takich rozdzielni w ciągu dnia siedem, osiem… Nie bardzo pamiętam, gdzieś tak bliżej dziesięciu… Miejsca, do których musiałam przyjść codziennie z prasą, bo na to czekali, na mnie, a oni już to rozprowadzali dalej. I napisane było: „Dwadzieścia egzemplarzy, pracownia krawiecka naprzeciwko Katedry św. Jana” – wtedy naprzeciwko dosłownie… Teraz tam wszystko to są nowe domy, ale tam naprzeciwko była taka pracownia krawiecka. Przynosiłam do tej pracowni krawieckiej, zostawiałam im powiedzmy piętnaście egzemplarzy. Potem jechałam na Sienną, a tam była taka bursa dla dzieci po polskich oficerach, którzy zginęli albo byli w niewoli czy coś. I tam właśnie była taka bursa dla tych dzieci, dla tej młodzieży, i ja tam też przynosiłam dwadzieścia gazetek czy coś. Gdzieś tam jeszcze miałam na placu Napoleona chyba, w takim podziemiu był sklepik filatelistyczny, też był wykorzystany dla tychże celów. Kto tam potem przychodził, kto dalej odbierał, to ja tego nie wiem, ale ja miałam tam zanieść na przykład dziesięć egzemplarzy. No i tak w kilku takich miejscach różnych bywałam codziennie, powinnam być. 
</section>
<section><time>10074</time>
No i kiedyś tak właśnie z koleżanką, tąże koleżanką, która mnie nie tyle, która się okazała, że to była żona tego gościa, który mnie prowadził na Jaworzyńską. Ona też była w ZWZ-ecie i ona była żoną gościa, który mnie jako łącznik prowadził pierwszy raz na Jaworzyńską. Ona tam pracowała w plutonie łączności u naszego „Radwana”, u pułkownika „Radwana”, czyli „Edwarda” wtedy. I ona też była taką kolporterką, byłyśmy w jednym plutonie łączności. I kiedyś tak się spotkałyśmy, niedaleko „Karty”, jakoś tak było… Dlaczego ja byłam wtedy tam gdzieś blisko, to ja nie wiem… A nie, poszłyśmy na Jaworzyńską najpierw, zabrałyśmy te pliki, wszystko do takich koszyków gospodarczych. Ja miałam taką torbę, ale jak było dużo… To za dużo było na torbę, to taki koszyk jakiś, jakbym z bazaru wracała, nałożone na górę jakieś tam warzywa, owoce, coś takiego, a pod spodem schowany ten rulon jeden czy coś. Rulon taki miał dość dużo gazetek, dość dużo egzemplarzy. No i ona mówi: "Słuchaj, wstąpimy na Narbutta do mojej mamy. Mama zrobiła tam placki…". Czy coś tam na oleju, kartoflane czy coś. No to idziemy na to, na Narbutta, nie wiem w którym to miejscu było, nie mam pojęcia, nie pamiętam, a potem dopiero rozwieziemy. No dobrze, przecież nikt nie mówił, że na taką godzinę, trzeba w ciągu dnia było to zrobić. No i żeśmy z nią poszły tam. To taka wpadka, opowiadam o wpadce, bo ja też miałam swoje wpadki. Mogłam sto razy już być na Pawiaku, bo to wszystko była kwestia zbiegu okoliczności, różnie bywało.</section>
<section><time>10190</time>
No i wracamy z Renią, ona była potem dziennikarką zresztą… Z Renią wracamy i jedziemy tramwajem, dochodzimy do Puławskiej i jedziemy tramwajem. Jedziemy w kierunku placu Unii, bo gdzieś przy placu Unii miałyśmy wysiąść, bo ona miała blisko gdzieś tę melinę, gdzie miała zanieść, a ja miałam też gdzieś niedaleko i tam się miałyśmy rozstać. No więc, po tych plackach jedziemy tramwajem, a tramwaj wtedy przystawał nie tak jak teraz, jak ja jadę z „Karty”, to teraz jest przystanek… Przejeżdża przez plac Unii Lubelskiej i staje, jak się jedzie do Śródmieścia. A wtedy nie dojeżdżając do placu Unii Lubelskiej był przystanek. No i my tak jedziemy, i podjeżdżamy już do tego przystanku przy placu Unii Lubelskiej, i chcemy wysiadać, ale widzimy, że idzie ulicą Puławską patrol żandarmerii – takie chłopy ogromne, z tymi automatami tutaj i zaczepiają ludzi na ulicy i lubią tam… Podchodzą tam, legitymują niektórych, oni mieli prawo każdego legitymować. Bardzo często był legitymowany mój brat, który miał tak zbójecki wyraz twarzy… Bo on nienawidził tych Niemców, ale od razu się to odbijało na jego twarzy, wyglądał jak taki młody zbój. I on zawsze… Naprawdę, jak on coś takiego niósł trefnego, to on pewnie starał się inaczej wyglądać albo się jakoś maskował, natomiast tak normalnie, jak nic nie miał przy sobie, to bardzo często go legitymowali.</section>
<section><time>10287</time>
No więc oni podchodzą, tak do przystanku idą jakby, ale idą… Renia mówi: "Zdążymy, zdążymy. Wysiądziemy i zaraz tego…". Ale nie zdążyłyśmy i tramwaj podjechał, a oni podeszli do przystanku, na którym my wysiadamy. Stoją na trotuarze, na chodniku i legitymują ludzi na przystanku. I wysiadamy, i moja Renia potyka się raptem… Potyka się, upada czy już nie wiem co tam było, koszyk na ziemię, z koszyka się toczą jabłka, za jabłkami rulon papieru, taki zwinięty, gazetek konspiracyjnych… Toczy się, toczy się, toczy, aż się pod sam potoczył krawężnik i zatrzymał. Ja zmartwiałam. Nie wiadomo, co robić. Uczono nas w konspiracji: nie należy się zatrzymywać, nie należy pomagać, bo to nic nie da, a człowiek też wpadnie. A im mniejsza ilość osób wpadnie, tym lepiej, bo chodzi też o innych – uciekać, jakoś się zmywać po prostu, już nic nie interweniować. Z jednej strony to, z drugiej strony jakaś taka koleżeńska solidarność. No i nie wiem, co mam robić, nogi mi wrosły w ziemię ze strachu. Wysiadam, też mam przecież podobny układ, a ten rulonik się tak toczy. Jeszcze go widzę w tej chwili w oczach, jak on się toczy tam pod ten krawężnik.</section>
<section><time>10377</time>
Jeden z tych żandarmów, taki młody, przystojny mężczyzna schyla się po to, myślę sobie: no, koniec. Schyla się po to, żeby to podnieść. Renia patrzy na niego, wygląda, jak taka uczenniczka. Ona była taka bardzo milutka, ładniutka taka, taka jeszcze uczenniczka… I on tak patrzy na tę Renię, uśmiecha się do niej, nie patrzy na to co podnosi i daje jej, "Bitte, bitte". I podaje jej ten rulon, to znaczy ten rulon zawinięty jeszcze w jakiś papier jest, to nie tak, że na wierzchu wszystko. No, ale widać, że jakiś rulon prasy duży. A ona się słodko uśmiecha i robi taki dyg, jak to panienki robiły dawniej taki dyg elegancko i dziękuje mu. I on oddał jej to, a myśmy jak prysnęły stamtąd, to tyle nas było widać. To była raz taka wpadka, to była mniejsza, jakoś się uratowałyśmy, a druga to ja byłam sama…</section>
<section><time>10443</time>
Później, chodziłam na komplety tajne, już później. Jeden z kompletów tajnych był u profesora Joteyki, profesora od średniowiecza późniejszego, na ulicy… No właśnie jaka ta ulica jest? Czy on się nazywał Joteyko, czy ulica się nazywała Joteyki, już mi się pomyliło trochę, zaraz za kościołem św. Jakuba, na placu Narutowicza. Tam w jego mieszkaniu, bo czasami było w mieszkaniu profesorów też… No i ja do Warszawy przyjeżdżam od jakiegoś czasu, bo akurat jest zima… Przyjeżdżam z banieczką od mleka. Nie mam niestety tej banieczki bohaterskiej mojej, jest ale zniszczona gdzieś. Więc z tą taką bańką litrową mleka – dlaczego? Ponieważ nasz ogrodnik miał dwie krowy i normalnie w lecie wszyscy korzystaliśmy z usług tych krów, ale jak w zimie moi przyjaciele wyjeżdżali do Warszawy na tę ulicę Willową, to nie było żadnych przeciwwskazań, tym bardziej, że u nich pracowałam.</section>
<section><time>10503</time>
Zrobili mi tę wygodę, że tam te kuzynki starsze, te dziewczyny starsze, jedna była mężatką, miała małe dziecko i wśród swoich znajomych rozpropagowała, że mogą zrobić takie prywatne przedszkole malutkie, żebym ja miała kenkartę. I zrobili prywatne przedszkole, było tam chyba ośmioro dzieci, między innymi były dzieci tego pana Zawadzkiego, który miał na rogu Willowej i Puławskiej aptekę, ta apteka jeszcze jest, ale już nie jest dawno Zawadzkiego. Więc te dzieci były, tam jakieś jeszcze, jeszcze, była taka gromadka dzieci. Ja nie musiałam ani specjalnie się uczyć, ani przygotowywać ponieważ prowadziłam zastępy harcerskie, to przecież prowadziłam też małe dzieci. To znaczy może nie małe, ale trochę starsze, organizowałam im tam różne gawędy, gry, takie siakie… No i dobrze mi nawet szło, tak sympatycznie. I miałam pięć godzin być, iść z nimi na spacer, więc chodziłam ciągle tam właśnie z tej Willowej na spacer, nie na Willową, bo na Willowej żandarmeria miała swój dom. Drugi czy trzeci od rogu, to był dom, gdzie żandarmeria miała swój posterunek taki większy. W drugą stronę tam, Puławską nie Puławską czy do tych ogródków, tam było nie zabudowane wszystko, były takie zielone tereny.</section>
<section><time>10581</time>
No i w ten sposób miałam kenkartę, bo kenkarta była jakby w zastępstwo jednocześnie paszportu, a kto nie pracował, to miał źle. Jak kto pracował, to jeszcze jako tako była przykrywka, że nie musi jechać na robotę do Niemiec. I tak jechali przecież, bo robili łapanki i wysyłali. Ale to się tak mówiło, że jak się ma pracę, to zawsze taki bardziej człowiek jest jakiś do namierzenia, powiedzmy, jakiś ustabilizowany, mieszka w mieście, ma tu meldunek. To jest taki paszport. Tak że miałam ten… Mam do dzisiaj takie resztki tej kenkarty, z palcem odbitym moim, bo to się palec kładło i przybijało, ze zdjęciem naturalnie.</section>
<section><time>10623</time>
No więc ja przywoziłam im mleko codziennie. Wyjeżdżałam rano, przyjeżdżałam do tego przedszkola. Przedszkole zaczynaliśmy na ulicy Willowej gdzieś tak o godzinie jakiejś dziesiątej. Przedszkole było parę godzin, gdzieś tak do drugiej, a potem biegłam szybko, żeby załatwić prasę, jako kolporterka czy tam jakieś inne meldunki, czy coś… I dopiero wracałam, gdzieś godzina była piąta, szósta. No i zawsze czekał mnie bardzo smaczny obiadek tam, no a potem dopiero jechałam do domu do Klarysewa, do rodziców, zabierając zawsze w tej samej banieczce parę egzemplarzy „Biuletynu Informacyjnego” dla najbliższych sąsiadów, takich nam znanych, do których mieliśmy zaufanie, no i dla rodziny mojej. No, to tak mniej więcej wyglądało codziennie, ja chodziłam do tych wszystkich, w te wszystkie miejsca, które miałam wyznaczone. I tak właśnie dzień w dzień. A kiedyś właśnie byłam na tajnych kompletach, to już później, kiedy zaczęłam studia i był ten komplet u profesora Joteyki. Jaka to jest ulica? Tam jest teraz szpital… 
<span style="font-weight:bold">Barska?</span>
Co?
<span style="font-weight:bold">Albo Kaliska…</span></section>
<section><time>10698</time>
To Barska chyba może… Tam jest szpital taki… Tak, to gdzieś tam było. Wszystkie te notatki, przecież nie mieliśmy podręczników, wszystko to były notatki, notowane podczas tych wykładów przeważnie. I wszystkie te notatki swoje, które robiłam, kładłam również do tej pustej prawie że banieczki od mleka. Była przecież umyta, czysta. I z tym szłam do domu. Bardzo niewinnie wyglądałam, przyznam się szczerze, na jakąś uczennicę. Zawsze wyglądałam sto razy młodziej niż byłam. Więc tak nie zwracałam uwagi specjalnie niczyjej chyba… I wyszłam, to był marzec chyba, ale już tak o godzinie szóstej było… Nie było wtedy zmiany godzin żadnych, ale wiem, że tak o szóstej godzinie wyszłam z tych kompletów, to było już tak szarawo, trochę się robiło, taki lekki jakby zmierzch miał zaraz być. A ja musiałam jeszcze tramwajem dojechać gdzieś tam do Belwederskiej i zejść w dół do kolejki, tam gdzie była stacja Kolejki Belwederskiej, ta na rogu Gagarina mniej więcej, naprzeciwko tak, zaraz za Ambasadą Radziecką teraz. To było tam. </section>
<section><time>10774</time>
Więc wyszłam i widzę, że jest mało bardzo ludzi na Filtrowej, a to duża ulica i taka dość ruchliwa. Nie ma ludzi. Idę dalej, patrzę, na przystanku ludzie nie stoją, wygląda na to, że jest wstrzymana komunikacja. No, nie ma się nad czym rozwodzić, trzeba iść w kierunku Mokotowa, bo jak się coś trafi po drodze, jakaś awaria, to wsiądę, ale muszę iść, bo inaczej nie zdążę, a ósma godzina godziną policyjną. I nie ma mowy, żeby… Ostatnia kolejka z Belwederu odchodzi o godzinie dwudziestej. Idę, idę, nie wiem czy akurat… Idę Filtrową w kierunku 6. Sierpnia i tej drugiej ulicy, nie pamiętam, jak ona się nazywa, taka tam kolonia była na Ochocie, nazywała się… Nie Wierzbowa, bo Wierzbowa jest tutaj… Jakoś inaczej się nazywała… Taka, zakręca w tę właśnie ulicę. I potem już wychodzę na… I mam już wyjść na ulicę 6 Sierpnia i tam takie domy wojskowe, teraz też są takie ogromne gmachy z takimi dziedzińcami wewnątrz, takie dziedzińce jak studnie i ogromne gmachy nowoczesne. To znaczy wtedy były nowoczesne, teraz już nie, wielopiętrowe. I tam były koszary niemieckie.</section>
<section><time>10853</time>
I raptem, nie mam kogo zapytać, zegarka nie mam, bo wtedy to wcale nie znaczyło, że każdy dorosły człowiek miał zegarek, a skąd? Ja zegarka nie miałam jeszcze, więc nie wiem, która godzina. A się denerwuję, żeby zdążyć tam, jakoś dojść, bo na razie nie widzę ani ludzi specjalnie, ani żadnej lokomocji. I raptem się przede mną pojawia młody człowiek, który idzie taki zdenerwowany. Idzie bez czapki… Teraz bez czapki młody człowiek w mróz, to jest normalka, jak to się mówi, bo nie wkładają tych czapek, natomiast wtedy to było w ogóle dziwne. Idzie, a jednocześnie ciągle się za siebie ogląda i na mnie się ogląda i rozgląda się tak, takim nerwowym krokiem idzie, szybkim. Ja myślę sobie: no jedyny moment odpowiedni, żebym ja zapytała go o godzinę, może on ma godzinę, czyli zegarek. I ja go pytam: "Proszę pana, proszę pana, niech pan poczeka. Która godzina?". Na to on tak nerwowo spojrzał na zegarek i coś mi tam odpowiedział, jakąś tam godzinę mi powiedział. </section>
<section><time>10917</time>
I w tym momencie ja widzę, że okna się otwierają tam w tych koszarach w tym budynku i jacyś Niemcy wyglądając przez te okna, jacyś mundurowi, krzyczą tam coś po niemiecku. Po niemiecku to ja słabo znałam, bo znałam francuski, a niemiecki to mama mnie zaczęła uczyć jako germanistka, żebym ja rozumiała co ci zbóje na mnie ryczą. Bo oni zawsze tak ryczeli, a to raus, a nie raus, bardzo głośno, żeby zastraszyć… Żeby chociaż coś wiedzieć po niemiecku co znaczy, i z mamą przerabiałam już którąś tam klasę licealną, drugą czy trzecią nawet, doszłam do tego, to tam coś niecoś już z tego… I słyszę, że oni wołają po niemiecku, że ta pani rozmawiała… Aha, a tutaj bunkier stoi przed tym taki, bo to chronią ten dom. Stoi bunkier i taki gruby Niemiec z takim właśnie tym, też takim rozpylaczem, stoi przed tym bunkrem, a oni coś krzyczą do niego…</section>
<section><time>10972</time>A wtedy wylatuje tam z tego gmachu, z tej bramy, jakiś taki patrol żandarmerii też z bronią i lecą w naszym kierunku. A oni coś wołają, że ta pani rozmawiała z tym panem, tyle rozumiem. I mało, że podbiegają do niego i zabierają jego, ale podbiegają do mnie i zabierają mnie. Nic nie rozumiem. Dopiero potem skapowałam, że musiała przedtem być jakaś akcja i to był jeden z tych zamachowców, którzy przeprowadzali akcję, on uciekał po prostu. No, tylko w ten sposób można wytłumaczyć, bo do końca nie wiem, aż do dziś. Ale chyba tak było, dlatego wstrzymali ruch tramwajowy, musiała być strzelanina jakaś przedtem. Ja o tym nie wiedziałam. No i prowadzą nas na ten dziedziniec właśnie, ja z tą banieczką, w tej chusteczce i ten młody człowiek trochę starszy ode mnie, taki rosły młody człowiek, wysoki. I oni go zabierają tam gdzieś dalej na tym podwórzu, a mnie gdzieś bliżej, jakiś oficer wychodzi z takim ogromnym psem, wilczurem. I zaczynają pytać mnie o jakieś rzeczy i całe moje szczęście było w tym, że ten młody człowiek się nie stracił z tego strachu, z tego wszystkiego, tylko rzeczywiście… Bo ja powiedziałam, że ja nic nie wiem o tym młodym człowieku, naprawdę… Bo ja rzeczywiście nie wiedziałam nic. Nie wiem skąd on się tu zjawił, że ja mieszkam tak daleko, że chodziło o to, żeby zdążyć przed godziną policyjną, a nie mam zegarka, to ja go po prostu zapytałam o godzinę. I gdyby on zapomniał o tym, a miał prawo zapomnieć, skoro był po takich przeżyciach, to prawdopodobnie wylądowałabym tego samego dnia już na Pawiaku razem z nim.</section>
<section><time>11079</time>
I tak sobie myślę: no, mama będzie czekała, tata, mój brat i nie będą nawet wiedzieli, gdzie ja jestem, a ja zamiast w Klarysewie znajdę się na Pawiaku. Już tak naprawdę myślałam. Tym bardziej myślałam, że jak zajrzą do mojej tej banieczki od mleka, to znajdą tam odpowiednie rzeczy, co tu dużo mówić. Ale udawałam taką niewinną minkę jak mogłam. I ponieważ ten młody człowiek potwierdził… A przy nim znaleźli broń. No to w ogóle już koniec! On to już był na przepadłe w ogóle, bo broń znaleźli przy nim. No, ale ponieważ tak powiedział, a ja wyglądałam naprawdę tak niewinnie, to oni zdecydowali mnie wypuścić. I powiedzieli, że ja mogę sobie… Nie spojrzeli na tę banieczkę, im do głowy nie przyszło… I powiedzieli, że mogę iść. Ja byłam tak szczęśliwa, że ja wyszłam przed ten budynek i raptem do tego Niemca powiedziałam, że ja taka jestem szczęśliwa, bo on był taki zadowolony, ten gruby Niemiec był zadowolony, że mnie wypuścili! Jakoś taki miły był, sympatyczny. Nie wiem, może mu się zrobiło żal takiej młodej dziewczynki, nie wiem. Ale tak do mnie mówi: "O! Gut, gut!". Bo ja powiedziałam, że mnie zwolnili. A on się tak cieszył też, powiedział: "O! Gut, gut!" – mówi tam coś takiego, tego… Ja mu też mówię: "Danke Schön" - coś tam, podziękowałam mu. Gotowam była niemalże go ucałować, może niezupełnie, no ale w każdym razie byłam taka szczęśliwa. I chodu na tę kolejkę, przyszłam w ostatniej chwili, ale zdążyłam jeszcze. Ale to była bardzo niefortunna wpadka i bardzo przypadkowa. No kompletnie! W taki sposób nieraz ludzie wpadali właśnie, przy okazji.</section>
<section><time>11182</time>
A tak to nie miałam specjalnie takich wpadek, nie przypominam sobie z czasów okupacji, żebym miała jakieś takie zagrożenia. To znaczy, jak chodziłam na komplety na Stare Miasto, które to komplety profesor Karwasińskiej odbywały się w tym domu na rogu Dunaju, w kamienicy Mazowieckich to się nazywało. Tam jest teraz… Co tam jest teraz? No jest coś… Nie, nie Muzeum Historyczne, bo to na tym rogu… Z takim podcieniami, taka stara kamienica. Tam jest taka figurka, stoi na pierwszym piętrze, Matki Boskiej… Świętej Anny z dzieciątkiem na ręku, z Matką Boską na ręku. Wszyscy myślą, że to Pan Jezus – z Matką Boską na ręku. No i to właśnie w tej kamienicy starej, jak myśmy mieli tam te komplety, to się wyglądało z tych okien, co jakiś czas podchodził ktoś wyglądać na Rynek, bo okna wychodziły na Rynek, sprawdzać, czy tam się nie kręcą jacyś Niemcy, na wszelki wypadek. Natomiast Niemcy to tam prawie nie przychodzili, to było rzadkością rzeczywiście, tam było dobre miejsce na taki komplet, bo tam rzadko się Niemcy zapuszczali. Po prostu nie lubili Starego Miasta, tych krętych uliczek i tych zaułeczków tajemniczych. Dlatego tam były całe magazyny broni naszej, były też… W jakich miejscach to nie wiem, w których kamienicach to nie wiem, ale były. No, to tak mniej więcej… </section>
<section><time>11269</time>
No jeszcze z tymi tajnymi kompletami. Więc takie seminarium z historii kultury polskiej to myśmy mieli prowadzone przez profesora Kotarbińskiego w „Domeczku” u Wańkowiczów, zawsze się odbywały. I stąd moja znajomość z profesorem Kotarbińskim, u którego po wojnie zdawałam logikę i z którym tak się zaprzyjaźniłam. Bo z tymi wszystkimi profesorami to myśmy się tak zakolegowywali, bo to było tak jak rodzina. Bo groziło nam wszystkim niebezpieczeństwo aresztu, to myśmy się wszyscy tam jakoś znali, nawzajem wspierali, to było jak rodzina. No i jak ja tam przyszłam do tego „Domeczku” pierwszy raz, to się okazało, że na tym seminarium kultury polskiej zbiera się młodzież jakaś już ekstra ekskluzywna, przeważnie to były dzieci profesorów, bo oni mieli najbardziej umożliwiony dostęp do studiów, bo wiedzieli, gdzie te studia się odbywają. No więc to byli synowie tych profesorów i tak dalej… No, młodzież tak oczytana, że ja się poczułam jak z głębokiej prowincji. Nie to, że ja nie czytałam, ale to co oni czytali i co oni wiedzieli o historii Polski i co czytali z zakresu historii Polski, to by mi do głowy nie przyszło. </section>
<section><time>11360</time>
Oni byli tak oczytani, wpadłam w jakieś kompleksy po prostu. Ja się bałam tam pisnąć słowo, żeby nie wyjść na jakąś taką nie wiem, taką z prowincji. I ja nic nie mówiłam, siedziałam cichutko jak myszka. Ale z czasem pomyślałam sobie, no trzeba coś z tym zrobić, bo naprawdę wpadłam w takie kompleksy. Może nie powinnam. I powiedziałam sobie tak: musisz na każdym seminarium coś powiedzieć, czy masz coś do powiedzenia czy nie masz, czy uważasz, że to jest głupie, że to może nie taki poziom, ale masz powiedzieć. Ja się przełamywałam i to robiłam i to mi bardzo pomogło. Może nie całkiem, ale się już potem wyleczyłam z tych kompleksów. Natomiast na pewno pomogło mi wtedy, że zaczęłam brać udział jakiś bezpośrednio w tym… </section>
<section><time>11412</time>
Z tym, że myśmy tak się uczyli wtedy, na wszystkich tych kompletach! I ja to czytałam w różnych wspomnieniach też osób, które miały komplety z dziedziny, w zakresie gimnazjum czy coś, maturę zdawały, wszystko… Tak się wszyscy chcieli uczyć! Bo wiadomo było, że Niemcy chcą z nas zrobić parobków, że wszystkie te szkoły to w ogóle nie istnieją, bo oni je pokasowali. Że te gimnazja, w którym był mój brat i tak dalej, i te inne… To wszystko, jeżeli egzystują, to pod przykrywką szkół zawodowych. Szkoła mojego brata to chyba była ogrodnicza, ten „Lelewel” czy jakiś inny, gdzie on tam był, czy „Mickiewicz”, już nie pamiętam. To było tak, że narzędzia ogrodnicze, wszystko, niby to jest szkoła ogrodnicza, ale to wszystko były pozory. Pod pozorem tego były normalne podręczniki, normalne lekcje się odbywały i tak dalej. Naturalnie było zabezpieczenie takie, że jak by ktoś przychodził, to było wszystko tylko o ogrodnictwie, plansze jakieś. Tu jakieś nasiona, tu jakieś tego… Tak samo była szkoła krawiecka… Pod pozorem szkoły krawieckiej było Gimnazjum Królowej Jadwigi, albo tam coś innego, prawda… Tak się właśnie to robiło. </section>
<section><time>11484</time>
Nie wiedziałam jeszcze wówczas, że przecież to jest wszystko nie tylko legalne, ale nasze państwowe, że to jest nasze szkolnictwo i że jest cały ruch podziemny, i że mamy podziemne państwo. To był w ogóle fenomen, a teraz się mówi, że to jest fenomen jedynie wyjątkowo polski, na tle tych innych krajów podbitych. U nas istniało drugie państwo – podziemne. Były sądy podziemne, była oświata, były tam jakieś powiedzmy… Gospodarka i tak dalej… Wszystko to było świetnie zorganizowane. Już nie mówiąc o wojsku, wojsko też przecież było podziemne. To była normalnie druga Polska – Polska Podziemna. Dlatego jest specjalny pomnik poświęcony…</section>
<section><time>11535</time>
<span style="font-weight:bold">Pani Halino, a jaka była Pani droga do tajnych kompletów? Jak to się zaczęło?</span>
No więc mówię, że złapałam jakiś kontakt, już nie pamiętam z kim. Ale okazało się, że to jest kontakt warszawski z historykiem, z panem Manteufflem i wtedy jakoś tam dotarłam, już dali o mnie znać, że ja będę. No i tak właśnie zaczęło się od pana Manteuffla, którego się okropnie bałam. </section>
<section><time>11556</time>
<span style="font-weight:bold">To proszę opisać to pierwsze zetknięcie…</span>
To mówię, że szłam, szłam, szłam na Kazimierzowską. Przyszłam, potem to całe gremium tam siedziało, robiło jakieś notatki, profesor Manteuffel coś tam opowiadał, wygłaszał. Ja się go zaczęłam okropnie bać, bo on miał taki jakiś wygląd trochę niesamowity… Poza tym on był bez ręki, ale to nie na wojnie stracił, nie wiem co tam było z tą ręką, był bez ręki. Pięciu było tych Manteufflów, jeden był taki wspaniały lekarz od serca, drugi był profesor SGGW, trzeci był historyk, to paru tych Manteufflów, cała rodzina taka. Nota bene pochodzenia pewnie niemieckiego. Bo byli różni wspaniali Niemcy, którzy byli lojalnymi obywatelami Polski i tamtej podziemnej, i w ogóle w czasie okupacji. Tak jak na przykład Schiele, którego syn został rozstrzelany w jednej z egzekucji ulicznych – Jurek Schiele. Którego ja zresztą znałam z Konstancina, bo ja w Konstancinie też byłam i chodziłam przez rok do szkoły, ekskluzywnej. Gdzie ja nie byłam… </section>
<section><time>11621</time>
<span style="font-weight:bold">Ale proszę…</span>
To były takie rodziny niemieckie, tacy Polacy, którzy się czuli obywatelami Polski, lojalnymi wobec Polski. I na przykład między innymi takimi byli również Machlejdowie, bo tam były takie różne rody bogate w tym Konstancinie – Machlejdowie, Millerowie, Strasburgerowie i tak dalej. Wszystko to byli tacy potentaci przemysłowi, jeden od metali kolorowych, drugi od słodyczy, jakichś tam czekolad, ale jeszcze ktoś inny tego. I oni wszyscy mieli piękne rezydencje tam, te stare wille. Te piękne rezydencje z tamtych czasów są teraz pod ochroną specjalną, w Konstancinie. To było takie ekskluzywne miejsce.</section>
<section><time>11660</time>
<span style="font-weight:bold">Ale mnie ta kuchnia konspiracyjna interesuje, to znaczy jak to było zorganizowane poczynając od tego, że wiedziało się, że pod konkretny adres trzeba trafić, jakieś hasło, takie rzeczy… </span>
No to właśnie mówię, naturalnie… 
<span style="font-weight:bold">Ale o tym rozmawialiśmy, jak nie nagrywaliśmy…</span>
Tak? Bo to mówiłam, że Kazimierzowską szłam do tych sióstr, bo wiedziałam, że tam będę pierwszy raz na komplecie. To musiałam podejść, kołatką pokołatać i powiedzieć coś tej odźwiernej, która była przy tej furcie klasztornej, bo by inaczej mnie nie wpuściła. Były takie zabezpieczenia. Jak do prywatnych mieszkań, to tego nie było. Ale to jeśli tak profesor u siebie urządzał, to wiedział, był pewien tego ciecia swojego (dawniej to nie był cieć, tylko to był gospodarz domu), a w czasie okupacji ludzie sobie ufali. To nie był późniejszy okres Peerelu, że nie wiadomo było kto jest kto. Na ogół ludzie sobie pomagali, ufali sobie, ile razy taki dozorca przyczynił się do uratowania ludzi i tak dalej. Nie mówię, że nie było donosicieli czy innych tam szpiegów, byli. Ale oni po pierwsze byli łatwiej rozpoznawalni. Po drugie było ich nie tak dużo. A potem w Peerelu to nigdy nie było wiadomo z kim się rozmawia. Na tym właśnie polegał cały system diabelski.</section>
<section><time>11743</time>
<span style="font-weight:bold">A zajęcia były z jaką częstotliwością? Jak się wybierało wydział? Jak to w ogóle wyglądało? Bo Pani trafiła na Wydział Humanistyczny?</span>
Tak, już od profesora Manteuffla dowiedziałam się, że wykłady są… Wszystko dowiedziałam się, jak jest zorganizowany uniwersytet, w sensie wykładów. Że we wtorki są na Ochocie - historia nowożytna, a znowu historia… średniowiecze chyba, takie bardzo dawne średniowiecze, to była profesor Karwasińska, a ktoś inny znowuż tam był, coś… Ja zdawałam potem egzamin u profesora Kętrzyńskiego, karteczkę dostałam, która to karteczka była jak najbardziej honorowana przez uniwersytet nasz po wojnie. Zdawałam starożytną najpierw, bo mi się to jakoś najbardziej podobało, bo ja przepadałam za tymi różnymi mitami greckimi. I miałam do zdania takie trzy ogromne tomiska encyklopedyczne, grube jak najgrubsza encyklopedia – wydawnictwo Trzaska, Ewert i Michalski, znane takie wydawnictwo przedwojenne, naukowe. I jedna nazywała się "Wschód", druga "Rzym", a trzecia "Grecja", czy na odwrót: "Wschód", "Grecja", "Rzym". I ja musiałam to wszystko opanować, no bo historia jest jednak taką nauką, że trzeba dość dużo opanować rzeczy na pamięć. Ale wtedy jeszcze pamięć miałam bardzo dobrą i jakoś to opanowałam. Ale jak to zrobiłam, to ja pojęcia nie mam, bo to był ogromny materiał. I zdawałam u profesora Kętrzyńskiego ten egzamin ze starożytnej.</section>
<section><time>11835</time>
Czyli jak już przyszłam po wojnie na uniwersytet to miałam zdane chyba dwa egzaminy jakieś, ale nie więcej, resztę to już zdawałam później. Między innymi u profesora Kętrzyńskiego starożytną miałam zdaną. No i potem od Manteuffla dowiedziałam się, gdzie, w jakie dni, o jakiej godzinie… Jeżeli chcę to mogę sobie wybrać na przykład seminarium kultury polskiej, to u Wańkowiczów, to już miałam adres podany, gdzie mam się tam zjawiać. I tak ze trzy razy w tygodniu się chodziło na te studia chyba, nie pamiętam dokładnie.</section>
<section><time>11869</time>
Taki czas urozmaicony, tutaj trochę pracy, potem roznoszenie tej, tej, tej… kolportaż. A potem ewentualnie jakiś wykład czy jakieś ćwiczenia tam. No, ja przyszłam do tego domku pierwszy raz, to wtedy nie wiedziałam jeszcze, dowiedziałam się od pani Wańkowiczowej, że mąż i córeczka ich Tili są w Szwajcarii, a ona tutaj została z Krysią. I teraz na tym komplecie było dużo takich ciekawych osób. O tych osobach pisze Wańkowicz w "Zielu na kraterze" w przedostatnim rozdziale i w ostatnim chyba. Akurat nie ma o tej „małej czarnej” jak ja, bo on nie pisał o wszystkich uczestnikach, ale wymienia kilka osób, między innymi taką koleżankę, która potem zginęła w powstaniu i tylko pierścioneczek się został z paluszkiem, bo był wybuch bomby, nie zostało z niej nic. To tam o niej , coś tam jeszcze o dwóch czy trzech osobach jest napisane. I to właśnie on opisuje, ale już te relacje są po wojnie opowiadane przez jego żonę jemu, bo on podczas tego nie był. Natomiast widziałam, że ta młodzież też jest jakaś zakonspirowana na pewno, ale nie wiedziałam dokładnie, dopiero po wojnie się dowiedziałam, że Krzyś właśnie był aresztowany, bo potem znikł z tych kompletów raptem… </section>
<section><time>11949</time>
<span style="font-weight:bold">Krzysztof Dunin-Wąsowicz?</span> 
Tak, mam jego książkę tutaj zresztą, historyczną… Potem się dowiedziałam, takie szczegóły to później już… Wiedziałam, że Krysia jest w „Zośce” albo w „Parasolu”, a może nawet nie wiedziałam wtedy… Ale jak z panią Wańkowiczową po powstaniu warszawskim szukałam ciała mojej koleżanki, która zginęła w powstaniu, ale nie miałam żadnych danych, tylko strój jaki miała na sobie ostatni raz… A ona szukała Krysi, której nie znalazła. Ja nie znalazłam swojej Mai Pigułowskiej też. Bośmy razem chodziły, ponieważ stare znajome się spotkałyśmy i chodziłyśmy tam… Bo też takie było tajne, jak się znalazło gdzieś, prawda, coś… Jakaś ekshumacja coś, to się robiło przeważnie w pierwszych latach Peerelu po cichu, w nocy, to też nie było tak, że wszystko… Nie wolno było w ogóle mówić, bo przecież byliśmy faszyści, no i wrogami tego ustroju nowego automatycznie.</section>
<section><time>12009</time>
<span style="font-weight:bold">Pamięta Pani, jak ten „Domeczek” Wańkowiczów wyglądał?</span>
Nie pamiętam. Wiem, że był nieduży, że był ogród, że był nieduży, może nawet parterowy tylko… Ładny jakiś taki, tak szczegółów nie pamiętam. Natomiast pamiętam mego profesora Kotarbińskiego, który był cudowny, w ogóle mówił tak pięknym głosem, to znaczy piękną polszczyzną mówił. I mówił tak ciekawie, tak zajmująco, że coś takiego opuścić to nikt nie był w stanie. To nas bardzo interesowało, dlatego ja przyjeżdżałam z tego Klarysewa, raz była nawet jakaś łapanka. Wysadzili nas przed placem Zbawiciela, bo chłopak taki wskoczył do tramwaju i powiedział: "Zatrzymać tramwaj, bo łapanka jest na placu tam"… Teraz Konstytucji, wtedy nie było tego placu Konstytucji. No więc zatrzymał tramwaj, ludzie pouciekali do okolicznych domów, pochowali się na klatkach schodowych i dopiero za godzinę czy coś, jak już żandarmeria nałapała się ludzi i odjechała, to wtedy żeśmy wyszli. I wtedy pojechałam dalej na Żoliborz, naturalnie się spóźniłam, ale nikt mi nic nie powiedział, bo było wiadomo, że jak ktoś się spóźnił, to miał bardzo poważne powody, żeby się spóźnić.</section>
<section><time>12078</time>
Tak że tam przyjeżdżałam do tego „Domeczku”, dobrze pamiętam, i tak potem było przyjemnie, bo profesor mi pożyczył książkę do logiki swoją, zresztą to był jego podręcznik, który on napisał. Miałam to u niego zdawać, ale to już zdawałam po wojnie. I tę książkę zachowałam sobie, bo nie miałam kiedy… Potem było powstanie i nie wiadomo było kiedy i komu oddać. A on mieszkał na Brzozowej w takim domku kapitalnym, co się taką ścieżką idzie, to były dawne spichlerze. Na ulicy Brzozowej są takie dawne domy, które były kiedyś spichlerzami, które gdzieś tam na dole są, a tam na górze są tylko takie przejścia górą, do pierwszego piętra do drzwi, czy coś. To był właśnie dom profesorów i tam mieszkał profesor Kotarbiński. Potem on stracił tam, bo tam był pożar i stracił całą swoją bibliotekę czy całą, czy część. Jak ja mu potem tę książkę oddałam, bo ja się uczyłam do egzaminu, potem przyszłam do niego na egzamin, już do tej dużej sali w pierwszym tym budynku, jak się wchodzi na uniwersytet, po prawej stronie, taka sala konferencyjna duża. Bo nie było, inne były porujnowane i tak dalej, zimno było, nie było ogrzewania, nic. I myśmy w tej sali mieli ten egzamin, no i moi koledzy powiedzieli: "Nielogiczne kobiety… Kobiety nie myślą logicznie. Zobaczysz, pójdziesz i w ogóle dostaniesz dwóję". Ja mówię: "Niemożliwe". Ja się tak przygotowywałam, było to trudne dla mnie, bo to jest takie matematyczne strasznie, a ja z matematyki zawsze byłam kiepska. Ale mój tata mi pomagał, jak tylko mógł, jakoś wyuczyłam się tych wszystkich p razy q równa się tego, nic nie pamiętam, no i poszłam na ten egzamin.</section>
<section><time>12186</time>
A profesor zaczął sobie rozmówkę ze mną o kompletach tych tajnych, jak żeśmy się spotykali, jaki to szmat życia żeśmy przeżyli razem i tak dalej, strasznie to było miłe, siedzieliśmy sobie przy stoliku takim, dwa krzesełka plus ta sala ta, byliśmy sami. I z tego egzaminu zapamiętałam sobie takie posiwiałe wąsy profesora Kotarbińskiego, takie miał wąsy posiwiałe i nad tymi wąsami takie bardzo błękitne i takie bardzo uważne, takie bardzo sympatyczne oczy. No i w końcu przeszedł do tego egzaminu, ale tak nieznacznie, że ja w ogóle się nie bałam, nie miałam tremy. Coś tam mu odpowiedziałam i on coś mi wpisał do indeksu. Ja tak spojrzałam, patrzę: bardzo dobry. A chłopcy mówili: "No tak, przez protekcję. Chodziliście razem na te komplety, to pewnie przez protekcję". No, naturalnie się nabijali tak, przekomarzali się tylko. No więc mam piątkę z logiki, wyobraźcie sobie ludzie moi kochani, słuchacze moi.</section>
<section><time>12250</time>
<span style="font-weight:bold">A książkę oddała Pani?</span>
Oddałam, i on mówi, że to jest jedna z nielicznych książek jego, podręczników, które on ma dzięki temu, że się u mnie przechowała pod Warszawą. Z tajnych kompletów to tak mniej więcej by wyglądało. Ale szczegółów jakichś nie znałam, bo mieliśmy nie znać ani nazwisk, ani niczego. No to skąd mogliśmy wiedzieć, co się tam działo gdzie indziej? Ja tylko wiedziałam jak jest na moim komplecie, jak to się kształtuje.</section>
<section><time>12280</time>
<span style="font-weight:bold">A egzaminy jak wyglądały? To były pisemne, ustne?…</span>
Egzamin chyba był ustny tylko, jeśli chodzi o starożytną. Takich testów to nie było żadnych wtedy w ogóle. Mógł być pisemny, ale nie było tej mody, tej metody testów, nie było… Nawet po wojnie nie było, jak ja trafiłam na uniwersytet. Tego nie było. Nie… To był chyba ustny egzamin, ten właśnie z tych tomów ogromnych. No, ale byłam taka szczęśliwa też jak wyszłam z tego egzaminu. A to na Tamce mieszkał, Kętrzyński. Profesor Kętrzyński mieszkał na Tamce. I ja wyszłam stamtąd i myślę: no trzeba sobie zrobić jakąś nagrodę, i kupiłam bilet na takie występy takiego akrobaty, który właśnie na placu Napoleona (wtedy jeszcze nie był Powstańców Warszawy, tylko plac Napoleona się nazywał) to tam były rozwieszone takie liny wysoko, na tych budynkach. Już przecież istniał ten budynek Prudentialu, co tam potem widziałam, jak mój kolega zakładał tam tę, w czasie powstania zawieszał flagę polską. Bo byłam na Mazowieckiej, więc to wszystko było widać.</section>
<section><time>12350</time>
I pamiętam, że… Co ja mówiłam, przepraszam? Straciłam wątek, ale zaraz przypomnę… Aha, były te liny rozpięte i tenże akrobata miał chodzić po tych linach na wysokości trzeciego czy czwartego piętra nad tym placem Napoleona, więc był tłum ludzi. Ludzie też chcieli czasami coś, jakąś rozrywkę taką. Tym bardziej, że były kina, były teatry, ale wszystkie były pod zarządem niemieckim i dobremu obywatelowi w ogóle nawet nie wolno było przychodzić. Przecież pisali: „Tylko świnie siedzą w kinie” i tak dalej. Nie wolno było popierać Niemców, dawać pieniądze na wojsko czy na wojnę, przeznaczone na niemieckie te… Nie! No więc bojkotowaliśmy, to był bojkot społeczeństwa. Naturalnie zawsze się znajdą tacy, którzy się nie podporządkują albo tacy cwaniacy, którzy na wojnie robią też interesy, takich też było wcale nie mało. </section>
<section><time>12407</time>
Mnie się wydawało, że wszyscy są w konspiracji, wszyscy pracujemy w podziemiu, a to wcale nie była prawda. Po prostu tak się nam wydaje. I teraz mi się tak nieraz wydaje, jak jestem w jakimś środowisku mi bliskim, to mi się wydaje, że nasze poglądy, to wszystko, to jest nas bardzo dużo. A to nieprawda, wcale nas nie jest tak dużo. Tylko po prostu nie wiem ile jest tych przeciwników. Może to być garstka tylko nas. Tak samo wtedy wydawało się, że to było dużo. Tym niemniej to duża część, nie wiem jaki procent, trzeba byłoby poczytać w książkach historycznych, jaki procent czynnie uczestniczył w tych akcjach zbrojnych i czynnie uczestniczył w pracy konspiracyjnej, w różnych, niekoniecznie w ZWZ. Potem zresztą wszystko było scalone i nazywało się… Wszystko się podporządkowało Armii Krajowej. Ale na początku były takie pewne rozbicia jeszcze. No więc nie wiem czy to był taki bardzo duży procent, ale chyba jakiś spory procent tego jednak był. </section>
<section><time>12466</time>
Ale nie wszyscy, wcale nie wszyscy… Robili interesy tu na Bazarze Różyckiego, jakieś tam waluty, prawda… Tutaj, jakieś tam skupy rzeczy. Sporo było takich ludzi, którzy zajmowali się nie legalną pracą tylko takimi różnymi tymi. Oprócz tego byli ci handlarze, którzy się przyczyniali jednak do tego, że jakąś pomoc tej Warszawie nieśli. Jeździli do Małkini na te linie różne kolejowe tam, gdzie można było przywieźć tę rąbankę taką słynną, co to w tych piosenkach opiewają, jak to się jeździło, jak to się przewoziło. Oni się bardzo narażali przecież, owszem oni na tym zarabiali, ale jak oni się narażali ogromnie też tym wszystkim. Ale jakoś tę Warszawę zaopatrywano… Kolejarze pomagali, ludzie sobie pomagali. Nasze kolejnictwo jak wspaniale pomagało, jaką piękną kartę nasze kolejnictwo, nasze tramwaje… Naprawdę, wszyscy sobie pomagali. No, a potem jak już były czasy komunistyczne, to niestety na tym polegało, żeby rozbić społeczeństwo, i żeby jeden drugiemu nie ufał. No i było to po mistrzowsku zrobione, zaprowadzone takie różnice i tak dalej, że człowiek nie miał zaufania już. A wtedy wszyscy sobie pomagali.</section>
<section><time>12539</time>
<span style="font-weight:bold">A jak te komplety się skończyły?</span>
Powstaniem warszawskim, tak po prostu, automatycznie… 
<span style="font-weight:bold">To ile to trwało czasu?</span>
No, ja dopiero się dostałam chyba w 1942. No bo ja szukałam jakichś kontaktów, nie było łatwo. To 1942… Nie, może nawet w 1943 dopiero, nie pamiętam. Bo wiem, że byłam tak półtora roku na tych kompletach, coś tam. A w 1944, w sierpniu wybuchło powstanie, żeśmy też nie wiedzieli.</section>
<section><time>12570</time>
Jak niektórzy zadają takie pytania bardzo często czy miało sens powstanie warszawskie, to ja odpowiadam: nie wiem jaki miało sens. Czy musiało być, czy nie musiało być – takie różne zagrywki, to ja odpowiadam: nie wiem czy powinno być, czy nie powinno – ale musiało być! Bo rzeczywiście ono  musiało być! Po pierwsze Niemcy wprowadzili rygory, po ostatnich nalotach sowieckich Niemcy wprowadzili rygory. Zażyczyli sobie jakąś ogromną… Nałożyli kontrybucję na Warszawę ogromną. A poza tym wzięli tych wszystkich ludzi, żeby się stawili do sypania szańców i okopów naokoło Warszawy, całą ludność. Przecież skończyłoby się tak, że ci ludzie wszyscy by poginęli. Naturalnie, nikt się prawie nie zgłosił do tych robót. Bo wszyscy wiedzieli, że lada moment powstanie i nikt się nawet nie zgłosił. A młodzież to już była tak napalona… </section>
<section><time>12628</time>
To trzeba sobie wyobrazić, że nie mogliśmy otwarcie walczyć z tymi wrogami, za te wszystkie cierpienia naszych bliskich, naszych rodaków. Za to wszystko co Niemcy nam robili, jak się znęcali nad tymi ludźmi, to nie mieliśmy możliwości… Coś nam dawały jakąś satysfakcję akcje, jeżeli chłopcy chodzili na jakieś akcje ciekawe, to się udawały te akcje. Nie wszystkie się udawały, ale powiedzmy. No, nawet taka głupia robota, taka zwyczajna, codzienna, jakiś kolportaż coś, no też troszeczkę człowieka jakoś satysfakcjonowało, ale to nie było to. Chcieliśmy walczyć otwarcie, z bronią, a nie tak po cichu gdzieś tam. Więc wszyscy byli tak napaleni, że mowy nie było! Samo by wybuchło. I tak by wybuchło powstanie, jestem przekonana. Takie były ogólne nastroje. W większości to byli bardzo młodzi ludzie, nie tylko - ci skoczkowie, byli ludzie zaprawieni już w 1939 roku, wojskowi, ci starsi. Ale mi się wydaje, że to jest niemożliwe, to samo mówi mój brat, to samo mówią różni znajomi, że po prostu ono musiało być. Tak jak ten wrzód, który wzbiera, wzbiera, wzbiera i musi wybuchnąć, czy tak, czy tak musi wybuchnąć. Tak samo było tam, to było niemożliwe…</section>
<section><time>12702</time>
Na przykład był taki rozkaz, żeby się stawić 31 lipca na takie punkty zborne, które mieliśmy ustalone przedtem. W każdym takim plutonie nie plutonie, oddziale, był taki punkt, na którym trzeba się było zjawić. I myśmy tam pojechali. I potem to zostało odwołane. Dlaczego to zostało odwołane wieczorem, to ja tego nie wiem. To by trzeba było zobaczyć w książkach historycznych. Ja wróciłam do domu, ale mowy nie było, żebym ja sobie pomyślała, że powstanie się nie odbędzie. Może tylko na chwilę zostało odwołane. Umyłam głowę jeszcze, bo przedtem nie zdążyłam, pożegnałam moją mamę na stacji Kolejki Wilanowskiej, z tatą wcześniej, z mamą w Klarysewie na tej stacji. Moja mama była zawsze bardzo dzielna, tak że bez łezki mnie pożegnała. No, a ja jej powiedziałam pamiętne słowa: "Mamusiu, podlewaj moje pomidory, bo niedługo pobijemy tych Niemców. Ja za tydzień pewnie wrócę". Taka była moja świadomość tych rzeczy. No i pojechałam. </section>
<section><time>12761</time>
Pojechałam i mieliśmy taki ekwipunek przygotować odpowiedni, bandaże, coś tam takiego, jeszcze jakieś latarki. Nie wiem co tam jeszcze było w tym, może jakieś lekarstwa podręczne, no coś takiego, podręczny jakiś bagaż. No i troszkę tych ubranek, nie wiadomo było jak to będzie. Nikt nie przypuszczał, że to będzie do zimnych dni, prawie października. Nikt nie przypuszczał. No, ale przynajmniej jak było gorąco i był sierpień, no to trzeba było jakiś sweterek, jakąś zapasową spódnicę jeszcze wziąć, jakieś jeszcze obuwie drugie czy coś. Nikt nie przypuszczał, że będzie biegał po tych ruinach, po tym palącym się żużlu i że sobie nogi poodparza, i że nie będzie miał co włożyć na nogi. Ale coś niecoś się wzięło, powiedzmy.</section>
<section><time>12805</time>
No, ja zdecydowałam, że wezmę swoją sukienkę wizytową, bo było mi w niej bardzo ładnie, w tej sukience, taka pepitka, pamiętam, była beżowa, wełniana, wełenka, a jakże… Bardzo miła sukieneczka była. No przecież to moje święto jest, no to jak?! A jak będę świętować potem w Warszawie? Jak pobijemy Niemców, to w czym się zjawię? No i zabrałam tę swoją sukienkę do tego swego plecaka i sukienka mi zginęła. Sukienka mi zginęła, bo było bombardowanie na ulicy Górskiego i myśmy przechodzili przez… Przechodziliśmy podziemiami przez jakąś kamienicę na ulicy Górskiego i był nalot. I bomby nas zasypały tam na Górskiego w tej piwnicy, bo się piwnicami chodziło. „Raz na lewo, raz na prawo, tak dziś chodzi się Warszawą, tu dziureczką, tam tego..." - to się przechodzi podziemiem, bo potem już nie można było chodzić górą. Po pierwsze był ostrzał, po drugie były płonące domy, które się waliły i chodziło się podziemiami. To była cała siatka podziemna różnych przejść. No i właśnie było to bombardowanie, my byliśmy zasypani w tej piwnicy. I co robić? No, na szczęście następna bomba jak walnęła znów, to nas jakoś odsypało i okienko się pojawiło piwniczne. Myśmy tam wyłamali kraty i po kolei wyłaziliśmy przez to okienko, ale sukienka została na ulicy Górskiego.</section>
<section><time>12889</time>
<span style="font-weight:bold">To jest dobry moment, żeby zapytać czy Pani wiedziała, że pan Jerzy, czyli Pani brat, też konspiruje?</span>
To akurat wiedziałam. Ponieważ jego zwerbował mój ówczesny narzeczony i ja ponieważ tak byłam z nim bliżej, z moim bratem naturalnie, no to coś niecoś tam się wiedziało. Nie wiedziałam dokładnie, że to się nazywa Kedyw, że to jest ta komórka dywersji. Tego nie wiedziałam. Ale wiedziałam, że na jakieś akcje się wybierają, znałam paru jego kolegów, którzy przyjeżdżali tam do Klarysewa. Tak że ja wiedziałam, tylko nie wiedziałam gdzie w czasie powstania on będzie. Myśmy się odnaleźli na trzeci dzień powstania dopiero. On brał udział w walkach na początku, na Poczcie Głównej, tam gdzie jest ten piękny gmach Gospodarstwa, na placu Napoleona, czyli na placu Powstańców Warszawy. Ja nie wiedziałam, że on tam walczy, tam była Poczta Główna, nie na Świętokrzyskiej, tylko tam. Nie wiedziałam, że on walczy, jak te walki były, to ja biegałam z meldunkiem pierwszego dnia powstania niedaleko tych walk, nie tak bliziutko, bo ulicą Jasną (ale to było blisko przecież dość), nie wiedząc, że mój brat tam walczy.</section>
<section><time>12964</time>
A dopiero się przypadkowo spotkałam z nim na ulicy Jasnej, on wtedy miał tam kwaterę, na trzeci chyba dzień powstania. I potem już cały czas byliśmy w kontakcie. On się zaprzyjaźnił z naszym plutonem łączności i miał stały kontakt z nami, przychodził do mnie tam na Mazowiecką 9. A ja byłam na Mazowieckiej 9 na początku. Tam w bramie jak się wchodziło, to była taka portiernia. Ta portiernia była bardzo… Przez długie lata już po wojnie, bo ja tam czasem przychodziłam i oglądałam te… Były odciśnięte w asfalcie gąsienice czołgów. Bo czołgi wjeżdżały z placu Małachowskiego, Niemcy byli w Ogrodzie Saskim i stamtąd prażyli ogniem cały czas po Mazowieckiej, cały czas. I po Czackiego, tędy te kule szły. Tam nie można się było w ogóle wynurzyć, a na rogu ulicy Mazowieckiej i placu tego właśnie Małachowskiego, tak to plac Małachowskiego, to tam był Arbeitsamt niemiecki, biuro które zajmowało się tymi właśnie różnymi rzeczami dla nie mających pracy, wysyłaniem do Niemiec, ewentualnie takim legalnym, takim urzędowym jakimś. </section>
<section><time>13042</time>
I w tym Arbeitsamcie chłopcy stali, nie pamiętam z jakiego ugrupowania, Bartkiewicza czy coś… Może z Bartkiewicza, bo Bartkiewicz okupował cały czas powstania te domy na Królewskiej, te stare domy na Królewskiej. Teraz są wszystkie nowe domy tam. To oni bronili tej Królewskiej od strony Ogrodu Saskiego i robili różne kawały Niemcom, między innymi opisałam to w mojej książeczce. Bo na przykład postawili patefon z płytą „Jeszcze Polska nie zginęła”, któryś z nich pod osłoną nocy wyskoczył tam w pewnym momencie na jezdnię, nastawił płytę, schował się i Niemcy musieli do końca słuchać, jak tam ten hymn nasz grają. Takie różne śmieszne rzeczy były, bywały, trzeba było jakoś odreagować. I trochę się też pośmiać…</section>
<section><time>13094</time>
<span style="font-weight:bold">Chciałbym, żeby Pani może, bo już weszliśmy w to powstanie warszawskie, ale żeby tak Pani opowiedziała od początku. Już Pani wspomniała o tej scenie pożegnania z mamą, ale tak właśnie po kolei jak to wszystko wyglądało…</span>
A Klarysewskie gry kiedy dodamy? Nie dodamy już?
<span style="font-weight:bold">Dodamy.</span>
No przepadły, przepadły… 
<span style="font-weight:bold">Dodamy, dodamy… </span>
No nic, to kiedy indziej. A to bardzo ciekawe, bo to były bardzo mądre gry, niektóre. Bardzo wspaniałe.</section>
<section><time>13119</time>
<span style="font-weight:bold">Dodamy, ale już weszliśmy w ten temat… Po kolei, gdzie Pani przyjechała, gdzie Pani miała to zgrupowanie, jak to wszystko wyglądało…</span>
Tak, tak. No więc ja miałam to zgrupowanie przy ulicy Kopernika i przy Tamce. Te domy, które tam stoją na Kopernika przy Tamce, w którymś domu prywatnym, którejś z dziewczyn mojego patrolu. Bo to nasz patrol tam się zbierał. Mieliśmy powiedziane, że docelowym punktem będzie róg Jasnej i placu tego właśnie… Jaki to był plac? Boże, Dąbrowskiego? Chyba tak. Róg Kredytowej i tej właśnie Jasnej, w tym domu, jeszcze nie Mazowiecka. Mazowiecka 9 to potem było, a przedtem róg Jasnej, ale zaraz tam się przenieśli, bo to obok było, bardzo blisko. Że tam się mamy… Tam będzie nasze dowództwo – dowództwo Śródmieścia-Północ, pułkownik „Radwan”. Tam mieliśmy być na piątą, a tu żeśmy siedziały, dziewczyny z plecaczkami, dozorca zamknął drzwi, żeby… Zamknął bramę na wszelki wypadek, bo się zrobiło jakoś tak bardzo dziwnie na tym mieście. No, na mieście to było tak, no nie wiem, chyba Niemcy coś wiedzieli na ten temat, bo tacy młodzi ludzie chodzili z tymi plecaczkami. Tak nam się wydawało, że wszyscy nas jakoś rozszyfrowują, może tak i nie było. </section>
<section><time>13209</time>
No, ale jednym słowem zaczęło się powstanie w różnych dzielnicach niejednocześnie. Troszeczkę wcześniej w niektórych, a tu w Śródmieściu już przed piątą zaczęły się strzały. I myśmy się bały wyjść, bo byłyśmy na ulicy Czackiego, przy ulicy Dowcip. Dowcipnie mi się zaczęło powstanie, dowcipnie… Bo dosłownie naprzeciwko ulicy Dowcip, takiej która nie miała przejścia, to znaczy miała przejście takie, potem żeśmy poznali to przejście. To była taka ślepa uliczka, która się kończyła budynkiem. Nawet kiedyś czytałam gdzieś, dlaczego ta ulica nazywa się Dowcip, bo byłam bardzo ciekawa i gdzieś tam znalazłam, jakiś opis takiego bardzo sprytnego szlachcica, który z jakichś tam powodów, coś tam, coś tam i dlatego, żeby uniknąć tam jakichś opłat, to coś tam zrobił i nazwano Dowcip właśnie tę ulicę z tamtych czasów jeszcze. Ale to była taka ślepa uliczka.</section>
<section><time>13267</time>
Ale żeby gdziekolwiek się ruszyć stamtąd, jak były strzały, no to jedynie moglibyśmy próbować przez tę uliczkę Dowcip dostać się do tego budynku, który stał w poprzek i którego okna wychodziły na ulicę Mazowiecką i stamtąd dopiero wzywać jakiejś pomocy, żeby ktoś nas przeprowadził, bo Mazowiecka była cały czas pod obstrzałem. Wtedy jeszcze Czackiego nie była pod obstrzałem, ale Mazowiecka była stale pod obstrzałem. No więc siedziałyśmy tam, dziewczyna grała na fortepianie „Serce w plecaku”, coś tam jeszcze, jakieś harcerskie… To też były dziewczynki, które tam były z Gimnazjum Gepnerówny, to tam była też drużyna harcerska, to jakieś harcerskie piosenki się śpiewało. Bo nam się po prostu nudziło, myśmy już ze skóry wyłaziły prawda, bo to już prawie cały dzień tam. Coś nam tam dano do jedzenia, wszystko, taki prywatny dom jednej z tych dziewczynek.</section>
<section><time>13325</time>
No, siedziałyśmy tam, nie wiem od której godziny, od dziewiątej rano, od dziesiątej. A jeszcze przedtem musiałam poprzedniego dnia chyba zawiadomić chłopców. Zawiadamiałyśmy naszych chłopców, bo nasz pluton się składał z dwudziestu iluś tam dziewcząt i tyle samo młodych chłopców różnych takich właśnie warszawskich cwaniaczków, takich z Siekierek, nie z Siekierek, z Mokotowa, z różnych innych... No i tam właśnie byli nasi podchorążowie, którzy prowadzili te patrole chłopców. Chłopców było kilka patroli. Chłopcy mieli za zadanie, jak będą się psuć linie [telefoniczne], a psuły się ciągle, bo były na powierzchni gdzieś, to naprawiać te linie. Więc chodzić z tymi bębnami takimi, na które były nałożone te druty różne tam i tak dalej, i tak dalej. Z tym wszystkim chodzić, tam gdzieś stawać i naprawiać. A w tym czasie mógł być równie dobrze jakiś ostrzał, mógł być nalot. Oni się też narażali, tyle że nie byli bezpośrednio w akcjach, nie brali udziału w takich dosłownie, że musieli mieć broń i strzelać. Łączność nie miała broni, bo broni było tak mało, że mowy nie było, żeby mieć broń. Właściwie łączność nie potrzebowała tej broni tak bardzo. No więc to był nasz pluton łączności: cztery patrole męskie i chyba cztery kobiece. A wszystko to razem, to było oczko w głowie pułkownika „Radwana”. To był jego ukochany pluton i potem nasz, to znaczy żeński oddział nazwano, ale to już później, później, jak one poszły do niewoli, to się nazwały „Radwanki”. I to jest znane właśnie jako pluton łączności, który się nazywał „Radwanki”. On bardzo o nas dbał, pułkownik „Radwan”, bardzo. No i to właśnie był taki pluton.</section>
<section><time>13436</time>
Ale między innymi co jeszcze było? Że tam na Mazowieckiej, jak opowiadałam, była ta portiernia i myśmy potem wylądowali, bo na początku na ulicy Jasnej, jak tylko się tam… Więc nie, trzeba było najpierw przejść na Jasną. Powstanie się zaczęło, nie wiedzieliśmy gdzie można przejść, gdzie nie można. Więc najlepiej wejść w tę uliczkę Dowcip i tam zasięgnąć jakiejś informacji, żeby się jakoś przedostać na stronę, gdzie była Mazowiecka i krzyknąć, powiedzieć, że jesteśmy tutaj, niech przyślą kogoś z dowództwa, żeby nas przeprowadził, bo nie wiemy jak mamy iść, żeby nie wpaść w ten jakiś ostrzał. No i siedzimy, a tutaj późno już. Idziemy tam na wyższe piętro zobaczyć, z taką Irenką Rustecką, która teraz jest w Kanadzie. Idziemy z Irenką Rustecką zbadać jak tam z trzeciego piętra to wygląda, bo przecież już powstanie trwa, no przecież słychać, a my tu siedzimy. No przecież nie daj Boże, powstanie się do wieczora skończy, a my nie weźmiemy udziału! </section>
<section><time>13502</time>
Idziemy na górę do jakiegoś mieszkania prywatnego. Jest tam pan, pani i jakieś dziecko małe, a w ogóle… Tacy starsi raczej, a w ogóle tych młodych to nie ma, też pewnie gdzieś wybyli albo nie dojechali do domu. I oni mówią… My mówimy: "Boże, my takie jesteśmy zmartwione, jak to będzie, już powstanie, a my nic siedzimy. Nawet nie możemy przejść na ten główny nasz punkt, gdzie jest nasze dowództwo. No ale zobaczymy jak to wygląda to z góry". A tam pozamykane te budynki, ludzi nie ma, jak wymarła ta ulica Czackiego. Tu widzimy jak na tę ulicę, no może przeskoczymy na tę ulicę Dowcip, bo tylko trzeba przeskoczyć przez tą jezdnię. A oni mówią: "Wybieramy tutaj winko - czy szampan to był - i pijemy za zwycięstwo". I pamiętam, myśmy pili razem z nimi za zwycięstwo! Oni nam nalali do kieliszka tego wina czy szampana i myśmy piły za zwycięstwo. No i potem pożegnałyśmy ich i pobiegłyśmy na dół.</section>
<section><time>13564</time>
Jak powiedziała ta nasza patrolowa Fela, powiedziała: "No to kto tam na ochotnika?". Na tę ulicę Dowcip, żeby zasięgnąć informacji. No to my, żeby było nam raźniej to we dwie. – "My z Irenką Rustecką pójdziemy". No i poszłyśmy tam. Podchodzimy do tego głównego gmachu, gdzie tak właśnie w poprzek stał ten gmach, to była taka ślepa ulica, jak mówiłam. Już jest zmrok taki zupełny, ciemno się prawie zrobiło. Jeszcze jest zaciemnienie więc w oknach jest ciemno, tak jakby tam nikt nie mieszkał, jakby nikt nie był i w ogóle nic, i stoi taki mały, w takim tym, i nie chce nas przepuścić. Mały to nie wiem, może miał piętnaście lat, może mi się wydawało, że ma tyle lat… Hełm ogromny wpada mu na tę głowę, a on taki sobie pyszałek, mówi, że on nie może. Bo on się pyta nas: "Hasło". A my nie znamy hasła jeszcze. Ani nie wiemy jakie jest hasło, ani jaki jest odzew, nic nie wiemy. No to on mówi: "No to ja nie przepuszczę". A my, że koniecznie. Że mamy się stawić tam na tym miejscu, w takim i takim, ale musimy tam dać jakiś cynk, że tu jesteśmy, żeby po nas ktoś przyszedł, przeprowadził nas. No, w końcu się ulitował nad nami, taki wartownik sobie stał. No i przepuścił nas.</section>
<section><time>13640</time>
My wchodzimy: "To proszę tutaj przez to przejście, do tego lokalu". My wchodzimy, a w tym lokalu jest ciemno, w środku też. To znaczy nie całkiem ciemno, ale tak nie bardzo, i mnóstwo wojska, mnóstwo żołnierzy, mnóstwo powstańców. Ale wszyscy cichutko siedzą, bo tu idą walki już o Pocztę, a przecież Poczta jest tuż obok. Więc każą nam cichutko siedzieć, nic nie tego i przejść tam. Oni byli w odwodzie, czekali na chłopców, którzy wrócą z Poczty Głównej, żeby ich zmienić. To była następna kolumna, która miała zmienić tych, którzy walczą na Poczcie Głównej. No i gdzieś tam na piętro poszłyśmy. Tam jeszcze jacyś państwo mieszkali, jeszcze byli. Weszliśmy tam i oni pozwolili podejść do tego okienka, w jakimś pokoju. Myśmy się wychyliły jakoś trochę z tego okienka i zaczęłyśmy nadawać znaki, sygnały. A tam patrzymy po drugiej stronie jest ta „dziewiątka”, którędy można przejść potem podwórkami na ulicę Jasną, można było przejść. Myśmy już znały różne takie przejścia. Uczyłyśmy się w konspiracji różnych przejść w Warszawie, jak można przejść, żeby… No jeszcze nie pod ziemią powiedzmy, ale jak można, w jaki sposób tam ominąć, żeby tak przejść. No i my wiemy, że jakoś się przedostaniemy, ale wzywamy tam, że prosimy zawiadomić dowództwo, że pluton łączności pułkownika „Radwana” cały jeden patrol jest uziemiony na ulicy Czackiego pod numerem takim i takim, nie wiemy jak przejść, proszę nam kogoś przysłać z dowództwa.</section>
<section><time>13738</time>
No, a tam stała warta przed tym tam, Mazowiecka 9, Mazowiecka 11, tam stali wartownicy. Dobrze, powiedzieli, że to załatwią. No i my znów czekamy. Wracamy do siebie do tego mieszkania i znów czekamy, i znów te godziny płyną. Jest godzina dziewiąta wieczór, a tu wszędzie słychać jakieś odgłosy strzałów, wszędzie są jakieś walki, a my nic. O godzinie dziesiątej zjawia się z tego taki łącznik, oficer Malinowski, on potem książkę napisał o łączności warszawskiej, mam tę książkę – całą taką dużą pracę historyczną o łączności, ze zdjęciami, naszymi zdjęciami zresztą. Ale to już po wojnie dużo później. No i on nas przeprowadził. I my idziemy gęsiego za nim ulicą Dowcip, na pierwsze piętro, potem jakimś tam zakamarkiem, jakimś przejściem tam, tak że możemy wyjść na ulicę Mazowiecką. A on mówi: "Przebiec na drugą stronę, jak najszybciej, bo nie cały czas strzelają, tylko seriami. Jak jest chwilka będzie przerwy, postrzelają, postrzelają, zrobią małą przerwę, to wtedy przebiec szybciutko. I potem pod murem, jeszcze kawałeczek pod murem i do „dziewiątki”, do tej bramy". No i my tak robimy, ale strasznie nam to jakoś nie idzie, bo biegniemy, a tu jakieś odpryski muru nie muru, jakieś szkło na ziemi leży, trzeszczy pod nogami, wszystko… My biegniemy szybciusieńko, jakoś nam się udaje pod ścianę tamtego domu, naprzeciwko, i dopiero pod samą ścianą, ścianą, ścianą i do tej bramy numer 9.</section>
<section><time>13837</time>
No i wreszcie wchodzimy na podwórko, gdzie była kiedyś cukiernia "Batawia", były takie ogródki tam. Cukiernia miała swój ogródek i przy pomocy tego ogródka, tam dalej można było przejść na zaplecze domu, który stał właśnie tam przy tym placu, gdzie myśmy się… Przy placu Dąbrowskiego i przy ulicy Jasnej, tam gdzie był chyba cztero- albo pięciopiętrowy budynek duży, gdzie miała być nasza… Gdzie nasze dowództwo, gdzie nas czekano, na cały pluton, aż cały pluton się zjawi. Chłopcy podobno tam już byli. A myśmy tutaj właśnie uwiązły.</section>
<section><time>13877</time>
I jak tam się zjawiamy w tym ogrodzie, na tym podwórzu, jest ta cukierenka "Batawia", oświetlone jakoś tam, bo od ulicy było zaciemnienie. A tu jakieś ognisko rozpalone, a tu ktoś gra na organkach „Serce w plecaku”. Cudownie, jakiś inny świat w ogóle, wolność, coś podobnego! Niesamowite! Taki szał radości nas ogarnął. Wszyscy nas tam witają, no i też na pierwszym piętrze miałyśmy tam na początku normalną kwaterę w jakimś mieszkaniu, normalne materace, łóżka… Boże, co za luksus! Łazienka… No i tam jesteśmy, parę słów nasz bezpośredni dowódca mój, którego też bardzo lubiłam to był inżynier Relich, pseudonim „Rymkiewicz”. On miał dwoje dzieci w powstaniu, więc on był tata, on nie chciał nikogo narażać i powiedział: "U mnie, w naszym plutonie nie będzie żadnych rozkazów, to znaczy będą jeżeli będzie potrzeba, ale w ogóle jeśli chodzi o meldunki, to będzie się chodziło na ochotnika. Zawsze na ochotnika". No, i tak się w ogóle o nas troszczyli, nie mogę powiedzieć, ci starsi. </section>
<section><time>13959</time>
I właśnie pierwszy meldunek do majora, nie „Kryski”, bo „Kryska” był na Powiślu, na ulicę Kruczą, czyli już Śródmieście-Południe. Trzeba przejść przez Aleje Jerozolimskie… Przez Aleje Jerozolimskie i potem Kruczą gdzieś dalej walić, tak jak teraz się tam idzie do tego… Tam teraz są paszporty czy coś w tym budynku, ale to już nowy budynek. Tam pod „trzynastką” chyba to było. To był ten właśnie dowódca i do niego trzeba donieść było meldunek. Ale są zaciemnienia, nic palić nie można po drodze, jest w ogóle ciemno. Bramy są pozamykane, bo dozorcy pozamykali bramy, bo się po prostu nawet bali napadów nie napadów, a nuż wejdą Niemcy czy coś. Na wszelki wypadek, żeby mieć czas jak ci Niemcy tam będą walić czy coś, to pozamykane bramy, ludzie siedzą w domach, ci którzy nie biorą udziału czy coś. Ja wychodzę na ten plac… Naturalnie zgłaszam się ja, pierwszy meldunek – koniecznie. No więc zgłaszam się ja, idę w takiej mojej spódniczce i w takiej bluzeczce. Jak bym pokazała tę bluzeczkę teraz, to w ogóle nie wyobrażam sobie, że ktokolwiek by się mógł zmieścić w tej bluzeczce, taka maluśka. No właśnie, ta bluzeczka, ale ponieważ zaczyna padać, co prawda kropi tylko, to ja jeszcze wkładam mój sweterek, a sweterek był pewnie jakiś farbowany, bo to takie ersatze były podczas okupacji i się kupowało materiały, podobno z pokrzywy z tych włókien robione czy inne. No i te farby też nie były takie, wszystko to było takie zastępcze, jak Niemcy mówili: ersatz – takie coś zastępczego. No i granatowy sweterek trochę mi tam poplamił tę bluzeczkę, bo ja w końcu przemokłam, ale na razie jeszcze nie było deszczu, tylko tak troszkę, lekko, lekko padało.</section>
<section><time>14085</time>
No i ja wychodzę na ten plac Dąbrowskiego, który świetnie znałam w dzień. Wiedziałam, że muszę iść Jasną kawałek, potem do Brackiej, do tego rozwidlenia, tam gdzie byli Bracia Jabłkowscy, tam gdzie jest taki placyk. Potem tamtędy do Alej Jerozolimskich, Alejami przeciąć do Kruczej i już będę na Kruczej. Ale wychodzę, tak ciemno, bramy pozamykane, owszem, jest jakiś szum i gwar, wszystko od strony Poczty, na Poczcie jest bitwa. Dostałam tym razem hasło i odzew, ale nie pamiętam pierwszego dnia jakie było hasło i jaki był odzew, nie pamiętam. Bo będę spotykała naszą żandarmerię, która będzie pytała mnie. Wychodzę z tym meldunkiem i na początku jeszcze ten gwar tutaj od tej Poczty Głównej, biegnę tymi uliczkami, tutaj boczne uliczki co są, a tutaj przecinają tę, dochodzą do Jasnej, a tam do Poczty Głównej. I biegnę, jacyś leżą na drodze ludzie martwi, pozabijani, ja przeskakuję przez to wszystko, jakoś nie robi to na mnie takiego wrażenia, bo sama się boję. Jak się człowiek boi, to człowiek nie tego… I jakoś nie tak reaguje. I tak biegnę, to się trochę boję, naturalnie, nie wiem… A potem jest jeszcze gorzej, bo przez te pierwsze chwile jest dobrze, a jak dobiegam już bliżej Alej, do Brackiej, to się robi cisza i nie wiadomo, gdzie są nasi, gdzie są Niemcy. Nie wiadomo, jeszcze nie mam żadnych wiadomości, nie ma żadnego „Biuletynu”, nie wychodzi, bo potem on już wychodził, pierwszego dnia. I mam nawet ten… Ale ja go dostałam dopiero 2 sierpnia i potem wychodził, a na początku to nie wiadomo było gdzie… Ja nie wiedziałam gdzie są nasi, gdzie są Niemcy.</section>
<section><time>14205</time>
Pozamykane, nie wiadomo czy nie strzeli ktoś do ciebie z zakamarku jakiegoś, z innej ulicy. Ja jestem jedynym obiektem, nikogo nie ma. Biegnę, staram się jak najciszej iść, szybko, szybko iść, bo zaczyna się większy deszcz, zaczynam iść. I już dochodzę do, tam gdzie Bracka ma ten wylot w Aleje Jerozolimskie, potem tam blisko była ta barykada, przy której wartę ciągle miał Jurek, mój brat. Wtedy tam nic jeszcze nie było. I tam są filary, te filary takie trzy to są na tym rogu, teraz też są przy tej kamienicy narożnej. I ja raptem słyszę niemieckie głosy, no robi mi się tak nijako jakoś. Niemieckie głosy od strony Mostu Poniatowskiego. Wyraźnie słyszę niemieckie głosy i taki jakiś szum i jakieś błyski, po obu stronach, takie jakby reflektory, reflektory, reflektory… No nie mogę w takim momencie lecieć przez Aleje, no muszę gdzieś przycupnąć. I tak przycupnęłam sobie za tym filarem, na rogu właśnie Brackiej i Alej Jerozolimskich, i raptem widzę pancerny samochód niemiecki, jedzie od strony mostu. I coś tam po niemiecku mówią, jest to samochód opancerzony, jest na nim działo armatnie i reflektory. 
Tymi reflektorami oni badają, patrzą czy puste ulice, czy coś się dzieje, gdzie się coś dzieje, taki wywiad. I tak po tych filarkach moich, a ja za filarkiem przycupnęłam, żeby mnie nie zauważyli broń Boże, jakoś mi się udało. I tak raz zrobili, drugi raz, objechali naokoło, pojechali w kierunku Kruczej, i czegoś się wycofali szybko. Potem ja wiedziałam dlaczego – bo tam cała ludność była na nogach, wszyscy sypali barykady, był tłum ludzi. To tak zauważyli, że jakiś tam szum, coś, i zawrócili i na ten most, pojechali z powrotem. </section>
<section><time>14338</time>
No i wtedy ja już będę biegła. I nigdy sobie nie wyobrażałam, że Aleje Jerozolimskie, to jest taka niepojęta przestrzeń, dosłownie, tyle metrów! No, normalnie się przechodziło i się nawet nie wiedziało, że się przekracza Aleje Jerozolimskie, jak robimy w tej chwili czy coś. A wtedy to się wydawało, że to jest strasznie, wtedy w nocy, kiedy musiałam po tym rozsypanym szkle biec cichutko, żeby mnie nie zauważono, bo mi się wydawało, że zza każdego węgła ulicy strzeli do mnie Niemiec. No to ja się naturalnie bałam i starałam się jak najciszej przebiec. I to była dla mnie ogromna przestrzeń do przebiegnięcia.
A kiedy już przebiegłam i dostałam się zaraz na ulicę Kruczą, to wtedy mi się zrobiło bardzo błogo i bardzo miło, bo wszędzie byli ludzie, którzy powychodzili z domów, budowali barykady, brali jakieś swoje stare krzesła, jakieś kufry, stawiano jedno na drugim. Oprócz tego jakieś tam jeszcze coś. Wiem, że ktoś tam z nich za przeproszeniem nocne naczynie wystawił i napisał: „kaput Hitler”, coś takiego. Potem zdjęcia Hitlera też wylądowały na tej barykadzie. Wszyscy kopali, ci mieszkańcy, którzy byli zdolni do pracy fizycznej kopali te te.</section>
<section><time>14419</time>
A ja tam biegłam dalej, szybciutko, aż do tego właśnie miejsca, gdzie była ta komenda tego, no właśnie nie wiem czy „Krybara”, czy „Kryski”, „Kryska” był na… Zapomniałam. Może i „Krybar…” W każdym razie dobiegłam tam pod tę „Trzynastkę” i tam się musiałam zameldować. A to nie było takie łatwe, bo ja się nigdy dotychczas specjalnie nie musiałam w czasie okupacji meldować. To tak „pi razy oko”, tak się na nas patrzyło pobłażliwie. Po pierwsze, że dziewczyny, po drugie, że jakie to wojsko. Tak że to tak z tym meldowaniem, no niby było troszkę tej służbistości, ale już nie takiej strasznej, której ja się obawiałam. No ale przyszłam tam, to się muszę zameldować i się zameldowałam, że łączniczka od pułkownika „Radwana” proszę do komendanta takiego i takiego tutaj pismo, dałam. A tam takie panie były, to na początku jeszcze te panie były i pomagały żołnierzowi, nazywały się one „peżetki” – "Pomoc żołnierzowi". Otóż panie „peżetki” gotowały, przygotowywały jakieś posiłki, jeszcze były wtedy normalne posiłki przygotowywane, czy herbatę jakąś. Dbały w każdym razie o tego komendanta i jego podopiecznych. 
Jak ja się pojawiłam tam, one: "Boże, bidulka tutaj zmoczona cała. Siadaj dziecko tutaj". Jakieś krzesełko przysunęły, jakiś kocyk nałożyły na mnie. – "Gorącej herbatki się napijesz? A biszkopcika zjesz, prawda?". No, czułam się jak w niebie, taka rozpieszczona. Potem posiedziałam chwilkę, dostałam pismo zwrotne no i szłam z tym pismem zwrotnym z powrotem bardzo odważnie. Już taka łączniczka, że hej się zrobiłam.</section>
<section><time>14527</time>
Ale emocje były, jak przyszłam na swoją kwaterę, byłam tak strasznie zmęczona, bo przecież prawie pół nocy chodziłam, tak mi się spać zachciało. Jak się walnęłam na to łóżko, to tylko się budzę i nie mogę się rozbudzić. Tylko słyszę, że ktoś woła: „Wstawaj, no wstawaj! Zobacz, co się dzieje! Wstawaj, wstawaj!”. Ja sobie myślę: co oni ode mnie chcą. A to takie strasznie jakieś wybuchy słyszę koło mnie. A to chłopcy siedzieli na oknie w tym moim pokoju, to znaczy nie moim, tylko w tym, w którym spałam i walili tymi „filipinkami” w „Tygrysy”, które podjeżdżały z placu Dąbrowskiego pod ten budynek, wyciągały te swoje długie szyje i waliły nam tam po tych oknach, po tych murach. A oni rzucali w te „Tygrysy” „filipinkami”. A „filipinki” miały to do siebie, że jednak działały bardzo odstraszająco, to był straszliwy huk, może nawet nie tyle w sensie efektu innego, ile odstraszania. Ale efekt też był odpowiedni. No, w każdym razie oni rzucali „filipinkami”, a ja spałam. I dopiero jak mnie zaczęli tam budzić to ja też wskoczyłam. – "Chodź, tutaj do okna podejdź, tego". Podchodzę, a tu, patrzę, wszędzie biało-czerwone flagi. No, Polska! Nie ma co mówić. No i odgonili właśnie te „Tygrysy”. One tam podjeżdżały co jakiś czas, ale za każdym razem ich tam butelkami z benzyną czy czymś innym zawsze przegoniono. Tak że daleko nie zajeżdżały. Jak na Mazowiecką się wypuszczały, to tylko przez pierwsze dwa domy. Potem nawet po wojnie widziałam te koleiny, to tylko tak te koleiny, a potem już nie ma. No, bo dalej nie dojeżdżały, bo zostawały zatrzymywane przez chłopaków z Arbeitsamtu. No i tak właśnie przeżyłam cudownie ten pierwszy dzień powstania. No i potem któregoś dnia…</section>
<section><time>14637</time>
A potem na trzeci dzień, to właśnie miałam takie przeżycie chyba najgorsze w czasie całego powstania. Jak mnie się pytają dzieci, jak chodzę po tych różnych czy szkołach, czy coś… Głównie chodziłam, bo teraz już mniej, to się pytają: „A czy pani się bała?”. Mówiłam: „Słuchajcie, przecież całą okupację się bałam, bez przerwy się bałam. Myśmy się wszyscy bali w czasie okupacji. Ale co było robić? Trzeba było żyć. Żyć, uczyć się, pracować, weselić się…”. No, byliśmy młodzi tak samo, ale cały czas się baliśmy. To wszystko było gdzieś tak wepchnięte, zepchnięte gdzieś tam w głąb i wszyscy się bali. Bo nie wiadomo było czy się wróci do domu, jak się wychodziło rano z domu. A w czasie powstania? Ja mówię: „Słuchajcie, w czasie powstania też się bałam. Ale jakoś przemagałam ten strach, raz bardziej, raz więcej, ale na przykład najbardziej… – „A kiedy się pani bała najbardziej?”. No dobrze, to opowiem wam, kiedy się bałam najbardziej. No i opowiadam właśnie to, co za chwilę powiem…</section>
<section><time>14697</time>
To było na placu Dąbrowskiego jeszcze, nawet nie na Mazowieckiej 9, na tym pierwszym piętrze. A mianowicie, jakieś poranne śniadanie, coś takiego, trzeciego dnia powstania. I robi się ładna pogoda, no bo przez ten czas padał deszcz przez dwa dni, a potem się rozjaśniło, zrobiła się piękna pogoda. I zaczęły się naloty, i zaczęły się bombardowania, przedtem nie było. I zaczęły się naloty, i zaczęły się bombardowania… I właśnie cały ten alarm, i za chwilę bombardowanie. I raptem jakiś pocisk pada, jakaś bomba pada w narożnik ulicy Mazowieckiej, nie Mazowieckiej tylko Jasnej, bo my na Jasnej jesteśmy i tego naszego właśnie budynku. Nie trafiła w sam budynek, tylko trafiła w ten narożnik. A dlaczegośmy nie zginęli to zaraz opowiem. Uczucie straszne, bo raptem ten dom zaczyna się chwiać. I takiego uczucia… Ja sobie wyobrażam, że ludzie w czasie trzęsienia ziemi mają coś takiego. Że normalnie, jak coś takiego jest to możesz uciekać, możesz się czegoś chwycić, możesz się czymś zasłonić. [A tu] niczego nie możesz się uchwycić, bo wszystko razem z tobą runie, nie ma nic stabilnego. </section>
<section><time>14780</time>
I dom tak: na jedną stronę się przechylił i my wszyscy tak upadliśmy na ziemię, jakoś tak z tych krzesełek pozlatywaliśmy, bo to był wstrząs bardzo duży dla tego domu. I tak podjechaliśmy aż pod łazienkę tamte dwa metry i tylko mówimy tam „Zdrowaś Mario…”. Kto się modli, to się modli, a nie wiem co robią inni. W każdym razie to są sekundy, potem ten dom przechyla się w drugą stronę, myślimy: no a teraz za chwilę runą te wszystkie piętra, a my razem z nimi, nie ma się czego chwycić i to jest okropne uczucie, takiej bezsilności, że potem nigdy już się tak nie bałam w czasie powstania, jak się bałam wtedy, tego trzeciego dnia, podczas tego nalotu. Okazało się, że dom się zachwiał w jedną stronę, przechylił się w drugą stronę i stanął, bo to był niewypał. Ale co strachu było? </section>
<section><time>14835</time>
I później szłam sobie ulicą, górą, bo tam tylko w niektórych miejscach były barykady, to się pod barykadami człowiek przechylił i jakoś tam przetego… Tam nie były nawet takie bardzo groźne te barykady, ale pomagały też. Natomiast trzeba było się bardzo rozglądać czego nie można było przewidzieć, bo zaczęli grasować tak zwani „gołębiarze”, byli to różnego rodzaju folksdojcze, którzy mieszkali w różnych budynkach Warszawy i gdzieś tam na strychu urządzali sobie takie miejsce do celowania, mieli broń i zabijali z tej broni wielu ludzi, którzy się przestali maskować, przestali tak bardzo na siebie uważać. Zresztą jak mogliby uważać? Bo pod barykadą można było przebiec, schylić głowę, a wiadomo było, że ktoś tam z czwartego piętra cię obserwuje i cię walnie zaraz? Tego nie można było przewidzieć. Bardzo dużo powstańców też zginęło, pewien procent cywilnej ludności przede wszystkim, ginęło od tych „gołębiarzy”.</section>
<section><time>14892</time>
Tak że wyszłam tego trzeciego dnia później, taka ucieszona, właśnie że tak się uratowaliśmy, cały nasz dom. I szłam sobie ulicą Jasną, nie wiem, w jakim celu, może nawet nie z meldunkiem, bo nie pamiętam, żebym się gdzieś spieszyła i tu raptem mój braciszek, który miał akurat na Jasnej kwaterę „Kilińskiego”, tego swojego patrolu czy tam oddziału czy coś. I raptem mój brat – no, co za niespodzianka! I co się dowiaduję? Że on tu cały czas, że tu walczył na Poczcie, że jest tak blisko nas. – "A ty gdzie jesteś? – A ja jestem tutaj. – No to ja was odwiedzę. – Gdzie, dokładnie?". I takie było moje spotkanie z moim bratem Jurkiem w czasie powstania.</section>
<section><time>14938</time>
Co tam jeszcze opowiedzieć, o tych pierwszy dniach? No więc właśnie mówię, kawałek wolnej Polski… Potem któregoś dnia idę, jestem dyżurna, mój patrol jest dyżurny. To znaczy ja nie byłam patrolową, ale powiedzmy mój patrol był dyżurny, musiałyśmy przynieść zupę. Na początku nie trzeba było gotować żadnej zupy. Panie „peżetki” gotowały żołnierzom w tejże "Batavii", która się zmieniła z kawiarenki na taką kuchnię polową, która gotowała dobre grochówki i inne tam żołnierskie bigosy i tak dalej. Panie „peżetki” tam gotowały i myśmy tam poszły, chłopcy nas wysłali, że idźcie już po to jedzenie, bo jesteśmy strasznie głodni. No i poszłyśmy z takim kotłem, kocioł miał taki pałąk drewniany, bo był ciężki dość. Jedna trzymała za jeden koniec pałąku, druga za drugi i niosłyśmy ten kocioł we dwójkę. I pamiętam, też niezapomniane przeżycie, chyba to było może na placu Dąbrowskiego, nawet nie pamiętam w którym miejscu… Ala tak: okna pootwierane, ludzie wychylający się z okien i raptem wszędzie flagi polskie. No, Polska. I raptem z jednego okna słychać, nie hymn narodowy co prawda, a „Warszawiankę” i chyba od tego dnia „Warszawianka” jest moim niemal moim hymnem narodowym drugim. Słychać dźwięki „Warszawianki”, myśmy stanęły z tą koleżanką i z tym kotłem. Wiem tylko, żeśmy tam ryczały, płakały ze wzruszenia i potem chłopcy powiedzieli, że ta zupa była stanowczo za słona – co to się dzieje, że taka słona zupa? To też taka ciekawostka śmieszna, taka śmiesznostka. To też było bardzo miłe wrażenie. </section>
<section><time>15049</time>
To te pierwsze dni powstania, no takie dobre dni jeszcze, bo tu zajmujemy Pocztę Główną, tutaj żeśmy zdobyli to, tutaj potem „Biuletyn Informacyjny” przychodzi, już wiemy coś niecoś. Ta dzielnica tu walczy, tam walczą, tutaj co na Mokotowie się dzieje, tu co na Żoliborzu, tutaj co na Woli. Tutaj na Ochocie się nie udało, więc się wycofują. Tutaj, prawda, Powiśle, mamy te wiadomości i takie pomyślne wiadomości… Te pierwsze dni powstania, to były takie bardzo pomyślne, bardzo takie radosne, myśmy się tak cieszyli wszyscy. No, że może nie w tydzień pobijemy tych Niemców, ale opanujemy tę Warszawę, że zwyciężymy. No, to był piękny okres powstania. Tak ze dwa, trzy tygodnie może było najwyżej, do tego czasu kiedy Starówka padła mniej więcej. A potem dopiero były te wiadomości, że tutaj wojsko radzieckie, że stoją, że na przyczółku i taka piosenka nawet powstała, że: „Na Saskiej Kępie chytre Sowieci, co chcieli pomoc nieść dla Polaka, ruskim zwyczajem nas wykiwali, smutna jest dola chłopaków z AK”. Cała jest ballada na ten temat napisana. No i zaczęły właśnie powstawać wiersze, tu jakieś piosenki takie, na naszym terenie też coś takiego powstawało. No i myśmy się wszyscy cieszyli, śpiewali te piosenki, chodzili z tymi meldunkami. Właśnie był taki nastrój bardzo taki podniosły, bardzo jakiś tam… Zdobycie czołgu to był ewenement, ale wszyscy się cieszyli zdobytym czołgiem. Sami bohaterowie wtedy byli wszędzie.</section>
<section><time>15154</time>
No, ale potem było pomalutku, pomalutku… Zaczęło się tak: jak Starówka padła, to wtedy się wzięli pomalutku za inne dzielnice, żeby odseparować dzielnicę od dzielnicy. No i potem, żeby po kolei te dzielnice… No, nie dali by może sami rady, bo nawet nie wiedzieli, że to jest tak mało tych powstańców, że… Jak wychodziliśmy z powstania, to Niemcy byli zdumieni, że taka niewielka garstka ludzi, takich młodych, niedoświadczonych wojskowo. I że to są ci powstańcy? I Niemcy oddawali nam honorowe takie pozdrowienie, cały czas, jak oni oddawali broń. Ja akurat przy tym nie byłam, bo ja byłam w szpitalu z Jurkiem, moim bratem rannym. Ze szpitalami wracałam. Ale byli ci, co opowiadali jak to było. Wszyscy wychodzili z tej Warszawy, mam nawet takie zdjęcia, w tej gazecie, w tym „szmatławcu”, jak oni fotografują tych powstańców takich zarośniętych. Mój brat też był zarośnięty, bo chłopcy powiedzieli: "Nie będziemy się golić, póki się nie skończy powstanie warszawskie". Wobec tego nie golili się i wszyscy byli z zarostem, ale fason trzymali. Jurek opowiada często, opowiadał o swoim dowódcy „Antku” – Anteczku, ja mówiłam na niego: Anteczek. Anteczek był jego dowódcą i Anteczek był jeszcze taki starszy oficer, jeszcze w 1939 roku też brał udział w walkach i Anteczek miał piękne butki, wyglancowane oficerki, tu jakieś te… Tutaj pewnie rękawiczki białe, w ogóle elegancki. Jak jakiś Niemiec przyszedł do niego, czy to była już kapitulacja, coś takiego… I on do tego Niemca wyszedł taki… Bo ludzie się myli bardzo źle, bo się dostawało… </section>
<section><time>15262</time>
Nie było wody, przecież wszystkie wodociągi były zepsute, chodziło się do jakichś takich rozkopanych przez bomby dołów, gdzie tryskała woda jeszcze w niektórych miejscach, stało się w kolejce, Niemcy przylatywali samolotami i kosili ludzi. A każdy szedł po tę wodę, bo była konieczna, zwłaszcza do szpitali, ale do gotowania też, a na mycie się to dostawało się kubek wody. W kubku wody w kinie Palladium, wtedy rezydowałam jako łączniczka „Radwana”. Tam było szereg łączniczek i łączników. I pamiętam, że dostałam kubek wody i miałam się w tym umyć, to znaczy dobrze by było, żeby umyć twarz i ręce, ale lepiej by było, żeby twarz umyć, ręce, szyję, uszy i tak dalej pół-kubeczkiem, bo taki potem głód przecież był, bo nie było żywności… Był głód, nie było światła. </section>
<section><time>15314</time>
No, same takie straszne rzeczy, ale to już w późniejszej fazie powstania, jak oni zaczęli bombardować tak na fest Śródmieście potem, no i inne dzielnice też. Wtedy kiedy Starówka właśnie już się poddała, kiedy już tam były same ruiny, nie było co robić, kiedy zdecydowano, że trzeba zrobić odwrót kanałami i do tych kanałów sprowadzono nawet rannych. Bo nawet ranni szli, tacy lżej ranni, bo tych bardzo ciężko rannych, to musieli zostawić pod opieką naturalnie lekarzy, którzy wszyscy zostawali. Na Długiej był taki szpital, jeden z tych szpitali, które zostały potem przez Niemców spalone, wszyscy zastrzeleni, ci chorzy i cała służba medyczna. To chyba na Długiej taki był, bo miałam tam znajomą osobę, która zginęła. Ale trzeba było, a niektórych nie można było wziąć, nie było jak po prostu nawet tych lżej rannych, to było trudno. Przecież przejście kanałami było samo… Samo przejście dla zdrowego człowieka jest szalenie trudne, a co dopiero dla rannego kogoś. Ale pamiętam jak ci powstańcy wychodzili – róg Ordynackiej chyba i Nowego Światu, czy coś, z tych kanałów właśnie. Tam też było wyjście z kanałów akurat. Jacy biedni, tacy cali umazani, tacy wymęczeni, tak ich wyciągano z tych kanałów tam. To oni sobie wyobrazili: "Wy to macie tu raj. Wszystko jest czysto i patrzcie, domy stoją, ludzie normalnie wyglądają". No, a potem się wzięli za nas, stopniowo.</section>
<section><time>15413</time>
Więc w tej pierwszej fazie, to było tak, że myśmy tak właśnie jakoś sobie radzili i było nawet tak jakoś fajnie wesoło i tak radośnie i tego, chociaż baliśmy się tych różnych rzeczy, i chociaż były walki cały czas, i ginęli też ludzie. Ale byliśmy dobrej myśli i nawet właśnie mówię, że radio było – „Błyskawica”, potem. Radio też nadawało audycje nam, wiadomości. Codziennie było radio, zaczynało się „Z dymem pożarów…” – tak właśnie, że zapomnieli wszyscy o nas, nikt nam broni tu nie przysyła, nikt tu nas nie ratuje i ci lotnicy prawda, i w ogóle. A potem się dopiero dowiedzieliśmy, że Stalin zabronił, żeby lądować i oni nie mogli lądować, w taką ogromną przestrzeń przelecieć i musieli tam gdzieś w Brindisi, gdzieś we Włoszech to robić i potem ogromny jeszcze obszar lecieć nad tą Warszawą i dostawali się bardzo często ci skoczkowie potem… Czy nawet te rzeczy, które oni nam zrzucali, broń, w ręce Niemców dostawały się. Tak że to potem już wiedzieliśmy, że to bywa.</section>
<section><time>15483</time>
Potem, przeżyłam też taki moment takiego entuzjazmu, jak już nie było entuzjazmu, bo to już było po tych bombardowaniach i takie byliśmy… Kwatera się przeniosła naturalnie już dawno, na tej Mazowieckiej 9, ale do podziemi, do piwnicy. Spaliśmy pokotem na siennikach. Było tam jakoś gorąco strasznie, bo potem któreś z dział kolejowych… Bo waliły też działa kolejowe, oprócz tych nalotów i oprócz tego, że czasem się pojawiały te sztukasy, które tam kosiły co mogły, to jeszcze oprócz tego właśnie były te działa kolejowe. I jeździło jakieś takie kolejowe działo na około Warszawy i strzelało stamtąd, nazywaliśmy to „Gruba Berta”, bo to był taki bardzo duży pocisk, ogromy,szalenie ciężki, iluś tam tonowy. I on wydzielał taki gaz jakiś, że jak on gdzieś walnął, to od razu przebijał pięć pięter co najmniej i jeszcze powodował takie zagazowanie najbliższej okolicy, coś się wydzielało z tego pocisku. Tak że trzeba było nosić cały czas przy sobie jakieś chusteczki namoczone w wodzie, w ogóle coś mokrego, jakieś mokre gałganki, żeby jakby się było w zasięgu czegoś takiego, żeby sobie przykładać do nosa i do ust, i oddychać tym powietrzem.</section>
<section><time>15573</time>
Ponieważ tak było, że jeden z takich pocisków trafił na Mazowiecką 11. A było to tak, że Mazowiecka 9 to była składnica łączności naszego plutonu, i to było nasze miejsce postoju i nasza kwatera. I była tam taka właśnie, jak mówiłam, taka jakaś dyżurka nie dyżurka, jak się wchodziło w bramę tego domu na klatkę schodową. I było tak powiedziane, że cały czas tam będzie musiała być warta, bo teraz te meldunki były przynoszone nie do dowództwa, żeby przez jakieś szpiegowskie te nikt się nie dowiedział gdzie jest dowództwo – to było całkiem zakamuflowane. Przynoszono na składnicę meldunkową łączności, a stamtąd myśmy przenosili, myśmy akurat mieli bardzo blisko, bo w naszym wypadku to pod „Jedenastką”, zaraz w następnym domu, był „Radwan” i mieściło się dowództwo. I tam walnęło właśnie takie działo kolejowe i część komendy zginęła, po prostu dziewczyny robiły sztuczne oddychanie, robiliśmy co mogliśmy i kilku osób nie zdołano przywrócić do życia, nie mówię że wszystkich, ale niektórych. Przebiło pięć pięter…</section>
<section><time>15647</time>
Wtedy się dowództwo przeniosło na Świętokrzyską, bliżej Nowego Światu, a myśmy na razie jeszcze zostali na Mazowieckiej. No i żeby było milej stać na tej warcie i czekać na meldunki przynoszone to nasz bezpośredni komendant ten pan inżynier Relich powiedział: "To niech będzie zawsze, inna płeć niech ma. Dziewczynka i chłopiec, żeby było im zabawniej i przyjemniej, to będą razem mieli dyżur, żeby nie zasnęli". No i ja miałam przeważnie dyżury z takim kolegą, który się nazywał Andrzej, nazwiska nie pamiętam, ale pseudonim „Pająk”. Z tymże „Pająkiem”, takim w okularkach młodym człowiekiem, mieliśmy tam te dyżury. Bardzo często wypadało nam tak akurat razem, nocne dyżury. I potem jak miałam pamiętnik już, zdobyłam ten pamiętnik na Widok dopiero jak byliśmy, to Andrzej, pseudonim „Pająk” wpisał mi się, żebym potem w tym wolnym świecie, jak już będę w czystym łóżeczku i w normalnym tym, tym, żebym sobie przypomniała nasze wspólne dyżury na Mazowieckiej. No i potem, co tam jeszcze potem…</section>
<section><time>15724</time>
Coraz było gorzej, coraz więcej rannych, coraz mniej nas, bo i nasi chłopcy też mimo, że nie brali udziału w atakach szturmowych to też przecież kilka osób zginęło, kilka naszych dziewcząt też. Czy właśnie od bombardowania, jak przechodziły, na jedną zwalił się taki balkon płonący, była cała poparzona i zginęła. No więc nas było mniej i wtedy trzeba było częściej chodzić z meldunkami. A najważniejsze to były… Dziewczyny miały taką służbę: chodzenie z meldunkami. Bo najbardziej w czasie powstania, w takich w ogóle walkach jak powstanie warszawskie czy powstanie w ogóle w mieście, to ogromną rolę odgrywa łączność. Łączność w każdym wojsku odgrywa ogromną rolę, ale tutaj wyjątkową. A najbardziej pewny jest goniec, żywy człowiek, bo tam telefony się psują, nie można zawiadomić, coś takiego… A najważniejszy jest łącznik, tak zwany goniec. No więc przeważnie najtrudniej było obsadzić noce, wszystko to było na ochotnika, ale najtrudniej było ochotnika w nocy, bo ciemno, nie wiadomo, nieraz się idzie, jakiś obszar jest mało znany, to jakoś tak gorzej odbierało się. A wtedy ja się zgłosiłam do tego, ponieważ ja byłam krótkowidzem zawsze i mnie właściwie było wszystko jedno czy ja w dzień idę czy wieczorem, ja może nawet wieczorem lepiej widziałam z tego wszystkiego. </section>
<section><time>15821</time>
No i ja się zgłosiłam, że będę chodzić i przeważnie już na późniejszym etapie powstania, to ja byłam taka specjalistka od nocnego noszenia meldunków. Stąd zyskałam taki przydomek „Lunatyczka”. Bo mój pseudonim był „Alika” jeszcze z czasów konspiracji, a potem była „Alika-lunatyczka” – tak [byłam] nazywana przez moje koleżanki. A dlaczego lunatyczka? Bo chodziłam po nocy, jak te biedne dziewczyny już spały i chciały mieć święty spokój, bo albo wróciły z tej centralki telefonicznej, gdzie bez przerwy siedziały i tylko łączyły tych dowódców cały czas, albo przychodziły z tymi meldunkami w dzień, zmęczone, to jak się kładły, to chciały sobie pospać, a ja przychodziłam i chciałam im opowiedzieć swoje dzieje, co mnie spotkało danego dnia, jak mi się udała ta moja wyprawa. I one chociaż były ciekawe tego wszystkiego, ale nieraz tam sarkały na mnie, że im nie daję spać. I powiedziały: "Spać nam nie dajesz, będziesz „Lunatyczka”. No i byłam od tego czasu „Alika-lunatyczka”. Tak jest w moim pamiętniku właśnie, często piszą. No i właśnie tak było, a potem… Nie chodziłam kanałami, od nas dwie były dziewczynki zabrane do kanałów, chodziły kanałami dwie z naszego plutonu żeńskiego. Akurat mnie się nie trafiło, nie było właśnie tego przypadku, żebym się tam dostała jakoś. Ale wiem, opowiadały, jak przychodziły różne rzeczy, potem zresztą z książek wiedziałam, ale to już po powstaniu warszawskim, że to była bardzo ciężka też sprawa.</section>
<section><time>15926</time>
No i było coraz gorzej, były te straszne bombardowania ciągle albo walenie tej „Grubej Berty”. A co najgorzej, to ten budynek gdzie myśmy mieli kwaterę swoją w piwnicy, Mazowiecka 9, też w końcu został zrujnowany. Już nie wiem czy przez działo kolejowe, czy przez bombę. Tak że tam były biura w tym budynku, były cztery piętra czy pięć i były biura. Tam był jakiś pożar potem, coś się tliło, tak do końca powstania ciągle się coś tam tliło, jakieś papiery powyrzucane i tak dalej. I dlatego u nas w piwnicy był ogromny żar, okropnie gorąco. Piwnice tych domów palących się to były strasznie gorące, nie do wytrzymania, ciężko tam było wytrzymać. No i pamiętam, że…</section>
<section><time>15972</time>
Ale teraz co z takimi różnymi potrzebnymi rzeczami, co się załatwia w łazience? Nie ma łazienek, nie ma już nic. Nie można zmienić bielizny, chłopcy kiedyś zdobyli, to znaczy udało im się tam gdzieś na Stawkach jakieś magazyny niemieckie dorwać i tam „zdobyć” jak oni mówili, i przynieśli nam te różne zapasy różnych tam reform i takich innych części garderoby damskiej. Oni powkładali na siebie to i defilowali tak przed nami, żeby się tak pokazać i pośmiać trochę. No i potem obdarowali nas tym wszystkim. To się po prostu wyrzucało brudne i wkładało tamte, nie można było uprać, nie było możliwości. </section>
<section><time>16016</time>
Nie było możliwości umyć głowy przyzwoicie, pamiętam taką Jadzię u nas z naszego plutonu, która teraz jest w Caracas, w Wenezueli wylądowała i tam zostanie już do końca życia pewnie, wyszła za mąż, ma dzieci tam dorosłe, już może jest babcią, która się tak zaprzyjaźniła ze mną potem w czasie powstania. Miałam takie dwie najbardziej takie zaprzyjaźnione osoby. Nazywałam ją Jadzia-królowa, bo miała znowuż czarne włosy i też taką koronę tu. Jadzia była z takiej rodziny bardzo zamożnej, taka wypieszczona jedynaczka. I na początku jak przyszła do nas, to w ogóle bała się wyjść gdziekolwiek, siedziała tylko w piwnicy i była zielona ze strachu, i bała się. Nasz dowódca, właśnie porucznik Relich powiedział: "Nie trzeba jej namawiać, wszystko jest na ochotnika. Ona się pomaleńku przystosuje, ona się opatrzy, ona pokona ten strach. Zobaczycie, że jeszcze będzie z niej pociecha". I myśmy nigdzie nie wysyłały z żadnymi meldunkami Jadzi. I Jadzia właśnie na początku tak rezydowała w tej piwnicy. Ja też czasami schodziłam do piwnicy, jak były alarmy, ale wolałam na świeżym powietrzu być, jakoś nie mogłam, lepiej mi było na świeżym powietrzu. Wolałam tak patrzeć niebezpieczeństwu w oczy niż siedzieć tam i czekać kiedy runie na mnie coś. No, ale tam ludzie jak byli w takich piwnicach, bo tam też schodzili ludzie ci co mieszkali, lokatorzy różnych mieszkań… I niektórzy byli po prostu zieloni ze strachu, dosłownie, cały czas tak było. Póki to bombardowanie się nie skończyło i samoloty nie odleciały. I Jadzia też tak. </section>
<section><time>16120</time>
Ale potem Jadzia poznała takiego młodego człowieka z kompanii porucznika „Podkowy” z ulicy Królewskiej. Bardzo to byli mili chłopcy, to byli tacy szturmowcy, co to w tych różnych akcjach brali udział. I myśmy im zrobiły takie maskotki. Skąd myśmy wzięły filcu na te maskotki to ja pojęcia nie mam. Jednym słowem, cały ten oddziałek „Podkowy” dostał od nas maleńkie podkóweczki zrobione z filcu i małe serduszka. I to były ich maskotki do przypięcia na takich agrafeczkach, i cały pluton to nosił. No i Jadzi się upodobał taki „Cygan”, pseudonim „Cygan” naturalnie, to nie był Cygan, pseudonim „Cygan”, taki właśnie młody chłopak. I ona zaczęła się z nim umawiać. Na początku ona nie chodziła z meldunkami, tylko umawiała się z „Cyganem”, i tam poszła, i tam wyszła, i tam wychynęła… Przestała się bać. I zaczęła brać meldunki, zaczęła chodzić z meldunkami, była bardzo odważna. Ale to wszystko pomalutku było.</section>
<section><time>16187</time>
Tak samo jak była u nas taka dziewczyna też młoda, może trochę starsza od nas, ale niewiele, która też bała się bardzo i w ogóle nie mogła się jakoś dopasować do nas. Nie była nigdy harcerką, troszkę był inny typ i jakoś trudno jej było się dopasować. I ona, też właśnie tak nasz porucznik mówił, porucznik „Rymkiewicz”: :Dajcie jej spokój, ona się jakoś tak weźmie za siebie". I potem ona widocznie nie chciała być gorsza od innych. Ona też chciała być taka jak inne i ona się przemogła. I potem było wszystko dobrze.</section>
<section><time>16222</time>
A Jadzia na przykład chciała sobie umyć głowę. Ja mówię: "Dobrze Jadziu". Ona mówi: "Wymkniemy się do mojego mieszkania. Rodzice gdzieś tam się przenieśli do wujów czy coś, tu jest moje mieszkanie blisko, pójdziemy, tam jest jeszcze pewnie…". To jeszcze jak była woda, to jeszcze woda musiała być widocznie wtedy, to jeszcze nie było tak źle. I ona sobie te włosy umyje, bo co innego ja, krótkie włoski, to łatwiej, ale i tak nie miałam już czym myć. Ale jeszcze wtedy się myło, wtedy jeszcze nie było z tą wodą tak najgorzej, co to wszystkie już były zniszczone te możliwości tych wodociągów. I ona mówi: "To pójdziemy tam". No to poszłyśmy, ona sobie głowę umyła i natychmiast po umyciu głowy był nalot, było bombardowanie i tynk nam się sypał na głowy, i z umycia głowy nic nie wyszło, bo miałyśmy całe włosy w tynku. I od tego czasu było u nas powiedziane: nie myć głowy, bo po myciu głowy będzie zaraz bombardowanie. I później siedziałyśmy tam w kwaterze i tak żeśmy sobie cały czas dłubały ten tynk, to było takie nasze stałe zajęcie wypoczynkowe, dłubać ten tynk i wyrzucać z włosów. No i to właśnie Jadzia tak wtedy…</section>
<section><time>16293</time>
Dowództwo było jakiś okres czasu na Świętokrzyskiej, tośmy się jeszcze nie przenieśli, bo nie było to tak daleko od tej Mazowieckiej 9. Ale potem dowództwo musiało się przenieść, bo zaczęły się tam bombardowania i zaczęli podchodzić Niemcy. Bo Niemcy powoli zaczęli podchodzić, tutaj, Nowy Świat zajęli. To, cośmy im zabrali, to oni potem zabierali sobie i podchodzili tu już do nas bliziutko, i trzeba było się ewakuować w pewnym sensie. I myśmy zdecydowali, że my się przeniesiemy na ulicę Widok. I właśnie nawet ja przeprowadzałam pierwszy raz na tę kwaterę dowództwo, przeprowadziłam pułkownika „Radwana”, ponieważ on tak chciał incognito jakby iść, no więc ja mówiłam jak mnie zaczepiali tam po kolei jakieś tam posterunki żandarmerii, to ja mówiłam: "Łączność dwie osoby". Nie wymieniałam z kim, jak idę. To też nas bardzo jakoś tak zbliżyło z moim dowódcą. No więc przenieśliśmy się tam, on na Widok 11, ja na Widok chyba 9, albo na odwrót, nie pamiętam, do tych domów na ulicy Widok. Myśmy trafiły na kwaterę już taką na pierwszym piętrze, na parterze, już nie taką… To był sklep piśmienniczy jakiś, i właśnie tam był takie różne ołówki nie ołówki, różne takie papiernicze rzeczy, między innymi takie różne pamiętniczki do wpisywania, co to pensjonarki się wpisują. Myśmy sobie zafundowali takie pamiętniki, no i ten pamiętnik mój jest kapitalny, bo to wszystko jest… Podawane daty, jak to się wszystko odbywało i też takie wrażenia, które ja tam miałam, to też ktoś inny miał, to mi to wpisywał.</section>
<section><time>16399</time>
Wpisywali mi się bardzo często ci chłopcy z Siekierek, z Powiśla, którzy to chłopcy byli jeszcze strasznie młodzi i oni, i bali się, i w ogóle nie mogli sobie tam poradzić nieraz. I jakoś się od nich nie separowałam, o ile nasze panienki z tych dobrych domów to czasami tak nie bardzo chętnie tam znowuż utrzymywały jakieś bliższe kontakty, no raczej z tymi naszymi podchorążymi czy coś takiego, a ja to tak właśnie byłam wychowana, że z każdym. Wobec tego ja im jakieś guziki przyszywałam, coś im tam doradzałam, no i oni tacy potem wpisywali mi do tego pamiętnika, a jakże. I każdy sobie uważał za punkt honoru, żeby mi wpisać się wierszem. I to są cudowne wiersze, częstochowskie rymy, ale z serca pisane, wszystko to wierszem jest napisane. Bardzo ciekawy ten pamiętnik jest pod tym względem.</section>
<section><time>16457</time>
No i tak wpisał się między innymi mój porucznik „Rymkiewicz”, no i mój dowódca główny czyli pułkownik „Radwan” napisał mi nadzwyczajnie, tak to zapamiętałam na całe życie. Co prawda mój pamiętnik potem jak wróciłam do kraju był schowany do ziemi, zakopany na rok czy dwa co najmniej i on troszeczkę, tak się jakoś rozmył ten długopis czy ten atrament, i tak się to troszkę zniszczyło, bo to była wilgoć. I ja sobie to przepisałam po prostu na karteczce i włożyłam w to miejsce, bo z samego pamiętnika, to troszkę trudno jest wszystko odczytać, co napisał mi pułkownik „Radwan”, a chciałabym może żeby przy okazji wspomnieć, bo był to niezwykły dowódca, naprawdę niezwykły człowiek. I może tak właśnie poświęcić jego pamięci to, co on napisał mi w pamiętniku, ewentualnie przeczytać to, co ja napisałam, poświęciłam jemu w sześćdziesiątą rocznicę powstania warszawskiego, jak on już dawno nie żył, bo on potem na emigracji zmarł. Dostał awans na generała, był generałem i zmarł tam na obczyźnie, a prochy swoje prosił przekazać i przewieźć do Łodzi, bo rodzina Pfeifferów pochodziła z Łodzi. Więc jeżeli będzie można, to ja przeczytam, to jest króciutkie.</section>
<section><time>16534</time>
<span style="font-weight:bold">To proszę przeczytać ten wpis z pamiętnika.</span>
Ten wpis króciutki, właśnie przeczytam go, tylko otworzę pamiętnik, pamiętnik „Aliki-lunatyczki”. Jest tu gmach Prudentialu, z chorągwią biało-czerwoną i latające samoloty nad tym, mojej produkcji, a ja mam strasznie złą rękę do rysunku więc jest to odpowiednio narysowane, niezbyt pięknie. No, proszę i to jest to, i zaraz na tej pierwsze stronie takie rozmazane wszystko jest mój kochany dowódca, ale ja przeczytam z tego, co przepisałam, bo już nie można tego odczytać. </section>
<section><time>16566</time>
<span style="font-weight:bold">A gdzie to zostało schowane przez Panią w ziemi?</span>
No, w Klarysewie w ogrodzie, tam gdzie moje pomidorki rosły i fasolka szparagowa. I jest napisane tak: „Konspiratorce” – bo ja przecież byłam z nim razem w konspiracji kilka lat w tej grupie – „Konspiratorce z grupy «Edward», «Alice», żołnierzowi plutonu łączności Obwodu Pierwszego Śródmieście, w walce powstańczej o wolność i wielkość naszej ojczyzny wpisuję z życzeniami, aby zachowała entuzjazm młodości i dzielność w życiu charakteryzującą ją w najcięższych chwilach. W chwilach, kiedy w posadach drżą sklepienia potężnych bloków, domów, a inne sypią się jak domki z kart, kiedy walą działa i bomby, a mury kruszeją, wiotczeje i wola, wtedy inaczej działa umysł. Zachowanie wówczas spokoju, pogody ducha, spełniając swój choćby najskromniejszy obowiązek jako rzecz zwykłą jest wyczynem godnym wyrobionego żołnierza. A tak zachowywała się «Alika». Niech te słowa służą jej za skromne uznanie moich obserwacji. Niech będą dla niej pamiątką, wspomnieniem w chwilach ciszy i spokoju w nowym, lepszym, wolnym polskim świecie, który poprzez walkę, krew i łzy budujemy. 18 wrzesień 1944 rok, «Radwan».”</section>
<section><time>16671</time>
No i chcąc mu się jakoś odwzajemnić napisałam mu taki wiersz, który jest tam w tym bloczku, też króciutki, tu w tym tym… W sześćdziesiątą rocznicę powstania warszawskiego napisałam taką rymowankę wierszowaną i poświęciłam ją pułkownikowi Edwardowi Pfeifferowi, pseudonim „Radwan”, dowódcy Pierwszego Obwodu Śródmieście-Północ. I napisałam tak: „Z różnych krajów i miast i zgrupowań, twój obrońca, obrończyni każda, wszyscy dzisiaj ściągają do Ciebie, Warszawo, jak ptaki do starego gniazda. Pośród całej odświętnej tu gali, spróbujemy się trochę wyciszyć, wspominając kolegów, co wśród ruin zostali i przeżycia na zatartej kliszy. Widzę na niej Twoją postać niedużą, jakiś wspólny przemarsz i rozmowa. Patrząc czujnie siwe oczy pod brwiami się mrużą i padają mądre, męskie słowa. Jestem winna Panu to wspomnienie, bo dowódcą był Pan jak należy, na kwaterze czy w walce, na obchodzie, w terenie, tyś jak ojciec, jak przyjaciel swych żołnierzy. Byłeś wtedy przecież pułkownikiem, a po wojnie los wiodłeś tułaczy. Lecz Twe słowa, choć wyblakły już w mym pamiętniku, zawsze będą wiele dla mnie znaczyć. Dziś melduję, Panie Generale, że idziemy Twoimi tropami, że w tym dniu uroczystym w jego blasku i chwale, tak jak kiedyś i dziś jesteś z nami.”</section>
<section><time>16772</time>
No i cóż było? Jak już było takie bardzo… Jeszcze było takie duże przeżycie też pod koniec powstania. Też jest w mym pamiętniku, ktoś mi to wpisał, godzinę wpisał też dokładną tego desantu. Olbrzymiego desantu, który nam zafundowali alianci. Przyleciało tych samolotów, całe niebo zakryły. I pojemniki zaczęły lecieć. A ja wtedy byłam w Palladium oddelegowana na kilka dni, jako łączniczka „Radwana”, byli tam łącznicy różnych zgrupowań i różnych dzielnic. I pamiętam, jak taka młoda dziewczyna od majora „Sosny”, to był dowódca jednego zgrupowania tam na Starówce, jak ona płakała, bo zginął jej dowódca. Ale teraz rozumiem, że ona mogła płakać, bo ona tak uwielbiała tego swego dowódcę. Gorzko płakała wtedy. No i pamiętam właśnie, że ranni tam byli też, myśmy się tam myli tym pół-kubeczkiem wody, siedziałam ja na tej widowni w fotelu. Na górze granatnik przebił sufit i była dziura i widać było wieczorem gwiazdy na niebie, o ile były naturalnie, o ile nie było zamglenia. I uważam, że powinnam mieć co najmniej bilet honorowy do kina Palladium na resztę moich dni…</section>
<section><time>16853</time>
No, a było to tak, że 18 września… Czy nie było to tego 18 września, kiedy mi się wpisywał „Radwan”? Możliwe, bo to było 18 września, jak się pojawił ten duży, duży nalot tych samolotów alianckich i te pojemniki leciały. I zupełnie wyglądało na to, że ludzie lecą, że to jest pomoc, że to żołnierze, że to są skoczkowie. Tak wyglądało, kompletnie, że się wlekli tam gdzieś przed to Palladium na świeże powietrze i wszyscyśmy szaleli, że to już jest pomoc, że się my uratujemy, że nas uratują… Wiecie jak to jest, to wahanie nastrojów, to wahanie takie stałe było w czasie powstania. Tu entuzjazm, tu jakaś powiedzmy klęska, tu jakieś zwycięstwo, tu jakieś oddanie czegoś. Tutaj strach, tutaj radość. Cały czas tak było. I wtedy właśnie okazało się, że niestety, że to były pojemniki z bronią i te pojemniki spadły w większej części, ponieważ wiatr był nieprzychylny, na stronę niemiecką. U nas bardzo mało tych pojemników wylądowało. I tak skończyły się nasze marzenia o tej pomocy, takiej dosłownej. To było 18 września, potem było jeszcze gorzej, potem ci Niemcy zajmowali coraz bliżej, coraz bliżej nasze te ziemie, nasze terytoria warszawskie. Naturalnie potem już nie było jak operować, bo nie było tej wody… Było tak mało, więc to były straszne te operacje, cudów dokonywali nasi lekarze. W tych różnych podziemiach były te takie szpitaliki zrobione, takie naprędce jakieś tam zrobione...</section>
<section><time>16960</time>
Coraz już bliżej Niemcy, wszystko zajmują. Ucichła nasza radiostacja „Błyskawica”, musiała zostać zlikwidowana. Niemcy coś kują, coś kują, wyraźnie kują coś w tej kolei, która przechodzi przez środek miasta, gdzie nasze pociągi teraz jeżdżą. W tym tunelu są jakieś kucia. No, myślimy, ponieważ mamy takie wieści, że w innych dzielnicach to oni tam rozstrzeliwali rannych, nie rannych, że brali tych powstańców i też rozstrzeliwali, ludność cywilną i tak dalej… To my po prostu nie chcemy w taki sposób zginąć. No, to że ma być jakakolwiek kapitulacja, to nie chcemy w ogóle nawet dopuścić do głosu, że po takich czymś ma być kapitulacja. Że „nie”, do końca „nie”, bo nie ma mowy o kapitulacji. Ale niestety nasze koleżanki, które są na centralce, obsługują i przychodzą po tych dyżurach, to mówią nam, że takie są tendencje teraz tych dowódców, żeby jednak skapitulować, bo już po prostu nie ma kto walczyć, tyle rannych, tyle wszystkiego… A my nie możemy po prostu się pogodzić z tym. Wiem, że dziewczyny nie mogą spać, rzucają się na tych siennikach podczas snu, jakieś makabryczne sny. Nikt nie może się zgodzić na tę kapitulację i wtedy ja, zresztą mój brat też to samo wie, my po prostu myślimy, że oni chcą, jak robili z tymi poszczególnymi dzielnicami oddzielić Śródmieście-Północ od Śródmieścia-Południe, żeby tam wysadzić dynamitem tę linię i że oni tam podkładają jakieś ładunki czy coś.</section>
<section><time>17063</time>
I wtedy przyszedł nam do głowy pewien pomysł, nie wiem czy mój brat o tym opowiadał. Trochę śmiesznie mi o tym opowiadać, bo to naprawdę w tej chwili może tylko budzić jakiś uśmiech, no ale wtedy to myśmy myśleli to na poważnie. Otóż on miał takiego przyjaciela, takiego najlepszego kolegę w tym plutonie, jeszcze do dzisiaj utrzymują jakieś znajomości, jeszcze z czasów konspiracji, jak to razem rozbrajali Niemców i tak dalej. I zakładali ładunki różne wybuchowe tam do różnych samochodów. I myśmy zdecydowali z tym Tadziem, że my we trójkę popełnimy samobójstwo, żeby się nie oddać w ręce niemieckie. I myśleliśmy o tym poważnie, no mi się teraz to wydaje, że to nie możliwe, żebyśmy myśleli poważnie. Ale myśleliśmy poważnie, bo słyszałam na co się narażają ci, którzy zostają i dostają się w ręce niemieckie. A to jeszcze nie wiadomo było o tej Konwencji, że my jesteśmy uważani, bo to w ostatniej chwili nastąpiło, że nas uznali za żołnierzy, za kombatantów, a nie za banditen. Przecież oni nas inaczej nie nazywali, tylko banditen. No i myśmy zdecydowali popełnić samobójstwo. Ja nawet znalazłam, będę się uśmiechać, bo w tej chwili trochę mnie to już śmieszy, ale tak było naprawdę… Ja znalazłam takie miejsce, żeby nie było byle jakie, bo same ruiny tutaj, zniszczenia… Żeby to było takie trochę ładniejsze miejsce. No więc tam na ten Widok 9, tam obok był zburzony dom, już nie wiem pod siódemką czy coś. I była taka stróżówka, która została pusta, taki domek tego ciecia, malutki taki jakiś, cały opleciony dzikim winem. A ponieważ to już był wrzesień, więc to dzikie wino było takie ładne, czerwone. I pomyślałam: jak popełnić samobójstwo, to już lepiej w jakimś ładnym miejscu. Tam właśnie koło tego wina, koło tego domku. </section>
<section><time>17175</time>
I teraz, bo o to chodzi kto będzie kogo strzelał? I Tadzio, ten właśnie Tadzio, który był spryciarzem nie lada i całe powstanie był spryciarzem, i później w życiu dalszym po wojnie też był spryciarzem, i w dalszym ciągu jest spryciarzem, chociaż już jest bardzo starszym panem, i taki zawsze był. Z Niemcami to był tak bezczelny, że nie wiem… Wsiadał na pierwszy pomost, gdzie było „tylko dla Niemców” i jeździł z jakimiś takimi nieformalnymi pakunkami różnymi z tym dynamitem czy coś, bo mówił, że tam nie będzie rewizji. I miał rację, właściwie. Potrafił zaczepić niemiecki samochód, żeby go podwiózł. Znał dobrze język niemiecki, miał takie oczki upadającego anioła, takie słodkie, i wszystkich czarował Niemców tymi oczkami. No więc ten Tadzio zdecydował, że to będzie tak – czego nie możemy mu do dzisiaj darować, bo powiedział, że to będzie tak… Zaraz, jak to miało być? Jurek miał zastrzelić mnie, on Jurka, a potem siebie. A my mówimy: "Ty cwaniak byłeś, zawsze byłeś i taki zostałeś. Przypomnij sobie tę naszą przygodę z tym samobójstwem. Przecież ty byś tego nie zrobił". On mówi: "Jak to bym nie zrobił?". No, to taka… Teraz można opowiadać, jako anegdotkę. Ale były też takie jakieś, naprawdę, my rozsądni ludzie, ja nie wiem, co nam przyszło do głowy, no ale przyszło nam do głowy coś takiego.</section>
<section><time>17267</time>
No i później właśnie okazało się, że nie, że nasze obawy były płonne, nie stało się tak. No, ale już później koniec powstania, jednak ta kapitulacja nastąpiła i mój brat został ranny, tuż po kapitulacji właściwie. Czy przed samą kapitulacją? W każdym razie, to jest ostatni żołnierz ranny powstania, dosłownie w ostatnim momencie. Był na takim, tutaj gdzie sklep przy Brackiej kiedyś był Braci Jabłkowskich, a teraz jakiś duży sklep w tym gmachu też jest, taki ten placyk jest tam, to tam oni mieli swój taki patrol, siedzieli przy takim stoliku. I tam zaczęło się takie bezhołowie troszkę, ci Niemcy się panoszyli tak, że nie wiem… Wtedy zginęły dwie moje koleżanki, już nie będę opowiadała jak, bo bardzo tragicznie, ale to już inna historia, jak to się mówi, nie mogę wszystkiego opowiadać. I właśnie Jurek został ranny tam, bo jacyś Ukraińcy, to pewnie byli Własowcy, tacy jacyś o, co to z więzień powychodzili kryminaliści tacy… Czy to byli od tego Własowa? Nie jestem pewna… Czy ta kompania tego Dirlewangera? To nie wiem, to Jurek będzie wiedział, mój brat będzie lepiej to wiedział. I po prostu oni się tam zaczęli, jakieś przekleństwa rzucać w kierunku tych Polaków, zaczepiać tę trójkę, która tam siedziała, tam była na tym patrolu. Mój brat był bardzo sfatygowany, bo miał wtedy biegunkę jakąś, czerwonkę miał, dostał jakiejś czerwonki, tak że to była taka biegunka i to trzy dni go tak strasznie opanowały te różne te historie żołądkowe, to się strasznie człowiek wycierpi, to wycieńcza człowieka. W ogóle pod koniec powstania wszyscy byliśmy słabsi jakoś jednak. No i mój brat właśnie był tego i jakiś potem z ruin padł strzał. </section>
<section><time>17374</time>
Z pobliskich ruin padł strzał i przebiła mu kula czy tam dwie kule przebiły mu kość między kolanem a stopą. No i noga… To znaczy mnie zawiadomili koledzy jego, przybiegli do mnie, zapytali gdzie jak w ogóle jestem, żeby mi powiedzieć, że mój brat został ranny. A ja przecież tylu rannych widziałam już i nic mi nie było, a tutaj nie wiem dlaczego to ja od razu fajt, i leżałam na ziemi, i zemdlałam. Ale potem się jakoś wzięłam w garść i tam dobrnęłam, bo to niedaleko było przecież i zaraz poszłam tam odwiedzić brata. Brat… Ja go zobaczyłam na takim stole, bo miał mieć gips, ale żeby nogę uratować trzeba było mieć gips, ale nigdzie w tych szpitalikach nie było już gipsu, cały gips się skończył, nie było już w tych szpitalach gipsu. I ci koledzy, którzy tak przepadali za moim bratem, bo zawsze był bardzo koleżeński… To ten, który go przyniósł na rękach, to płakał, jak przyniósł tego Jurka. Tam go położyli na tym stole w tym takim punkcie sanitarnym czy coś i trzeba było zdobyć koniecznie ten gips. I ci chłopcy po całym Śródmieściu wszędzie buszowali, żeby ten gips gdzieś znaleźć. I ten gips gdzieś wytrzasnęli, dzięki temu on miał tę nogę w gipsie i z tym gipsem pojechał do niewoli. </section>
<section><time>17462</time>
Tam już dobrzy chirurdzy, ci polscy co z nami pojechali, cały ten personel medyczny, i w końcu wyleczyli go, i zaczął chodzić, na początku o kulach, potem tak. Dzięki temu to się ładnie zrosło, ale ta noga jest troszeczkę krótsza o dwa centymetry. Nie przeszkadzało mu to kiedyś absolutnie, tańczył nie tańczył, wszystko to nie miało znaczenia, nie wyglądało na to, że on ma tę nogę krótszą. Ale ma i potem cały czas używał już tej drugiej nogi bardziej i dlatego teraz jest taki jaki jest, czyli na środkach przeciwbólowych, bo te dyski mu tam zaczęły w ogóle się wyślizgiwać z kręgosłupa i ma zwichrowany kręgosłup na stare lata. To się tak właśnie ma do jego rany tamtejszej.</section>
<section><time>17511</time>
No i wtedy ja zdecydowałam… Mój pluton na drugi dzień wychodził z Warszawy z innymi, właściwie ze wszystkimi tymi oddziałami powstańczymi. Ja byłam bardzo zżyta ze swoim plutonem, ale wtedy zdecydowałam przenieść się do kompani sanitarnej, żeby być razem z bratem. No ale ten człowiek zawsze mówi, że to ja nie dlatego się przeniosłam, żeby być z nim tylko, że było mi po prostu bezpieczniej i lepiej się pewnie czułam, nie zostawałam sama i dlatego pojechałam z nim. Niech mu będzie. No, to takie żarty rodzinne. </section>
<section><time>17546</time>
I pojechałam z nim, on miał gorączkę dużą, miał tę nogę w gipsie, jechaliśmy takim właśnie konwojem takich wagonów towarowych, takie bydlęce wagony, ale to były wagony do przewożenia rannych Niemców, więc one były dobrze wyposażone w te różne kaczki, baseny, były prycze przyzwoite. Były przyzwoite koce, może nawet prześcieradła były, nie wiem. No było przyzwoite jakieś takie to. I w tych takich wagonach przydzielili nam miejsca i każdy taki wagon otrzymał też swojego sanitariusza Niemca, który miał się nami jakoś zająć, opiekować. No i myśmy z Warszawy wyjeżdżali, byliśmy strasznie w ogóle wygłodzeni, bo żadnych jarzyn, żadnych warzyw, nic, w ogóle tego. No i potem cała historia, którą trzeba by oddzielnie opowiedzieć, jak nas przewozili przez Łódź, jak ludzie w Łodzi zareagowali na tych Polaków, jak przynosili nam jedzenie, jak rzucali w nas kanapkami, jak robili nam jakieś tam te… Jakaś kobieta przyprowadziła na tory krowę, doiła krowę i dawała rannym, bo powiedzieli, że ranni powstańcy jadą z Warszawy. Jak poili tych rannych powstańców, przez okno podawali to, jak Bahnschutze niemieccy strzelali, ale nie do ludzi, tylko w powietrze. </section>
<section><time>17623</time>
No i tak to było, a potem tak się przestraszyli w Łodzi władze niemieckie, że my tam urządzimy powstanie, a tam już przecież był Reich i było bardzo dużo już nasiedlonych Niemców. Wobec tego przyszła taka żandarmeria z psami i zabrali nas z tego pociągu, część. Część zabrali, a część zostawili, rannych zabrali, a cały personel warszawskich chirurgów i najlepszych lekarzy, którzy pozabierali z Warszawy całe sale operacyjne, bo wiedzieli, że w Warszawie kamień na kamieniu nie zostanie. Bo przecież Warszawa jeszcze miała troszkę domów, niedużo, ale miała. I oni wszystko potem niszczyli, niszczyli wszystko do cna. Przecież Hitler powiedział, że nie zostanie kamień na kamieniu. Więc oni wiedzieli, że wszystko będzie zniszczone, oni zabierali wszystko tym transportem do tych obozów jenieckich, bo wtedy już byliśmy właśnie nie banditen, tylko byliśmy traktowani… Zostaliśmy potraktowani jako kombatanci, jako żołnierze, na szczęście nasze tak się to skończyło. No i zabrali nas właśnie tam do tej niewoli. </section>
<section><time>17683</time>
Jechaliśmy z moim bratem, brat był bardzo rozgorączkowany, bardzo niecierpliwy, dźgał mnie tą lachą swoją, dostał taką laskę, żeby się podpierać i jakąś maskotkę dostał, tego misia, co siedzi u niego na biurku teraz z tym Krzyżem Walecznych. To jest taki bohaterski miś, dostał na pocieszenie, bo wtedy strasznie cierpiał i jak ja przyszłam, to on leżał na tym stole i cały czas gryzł kawałek broni tam, po prostu wbijał zęby w to, żeby nie krzyczeć. No więc tak na pocieszenie dostał tego właśnie misia. No i właśnie ja byłam na górnej pryczy, a on dolnej, miał tę nogę w gipsie i jeszcze na to bandaż naładowany, dźgał mnie tą… Ja zasnęłam dobrze tak, pierwszy raz już od tych nocy, co ciągle chodziłam z tymi meldunkami i byłam zupełnie niedospana, nieprzytomna. Więc jak się położyłam, kocyki, normalnie prześcieradło, taka prycza tego, to zasnęłam. Inna rzecz, że tam były wszy ubraniowe i te wszy ubraniowe weszły nam i potem trzeba było bardzo długo załatwiać z nimi sprawę w obozie już, nie dawały się zniszczyć. Jak się prało bieliznę, to one wszystkie wychodziły świecące, błyszczące, w dobrym zdrowiu, wymyte, czyste i bardzo żwawe. Tam były jeszcze inne przyjemności, jak pluskwy, jak szczury, ale to już przy okazji opowiem. </section>
<section><time>17764</time>
W każdym razie tak było i ten brat mnie walnął tą laską, żebym zlazła. Ja mówię: "Dlaczego mam schodzić? – No bo masz mi tu strącić muchę, bo mucha mi spaceruje tutaj, ja to czuję". On czuł przez ten gips i przez ten bandaż czuł spacerującą muchę, ja mu tego nie zrobiłam, bo byłam wściekła na niego, że mnie obudził, a był sanitariusz. Sanitariusz, taki Peter z Austrii, Wiedeńczyk, który był niezwykłym… Niezwykle sympatycznym Niemcem jakimś takim, taki nam się trafił właśnie. My mówimy: "Peter, przecież my jesteśmy banditen". A on mówi: "Nie, wy wcale nie jesteście banditen". A już moim bratem to się opiekował jak najlepsza niańka. I właśnie odpędzał te muchy jemu i pomógł jemu się ogolić, a jak był jakiś taki postój gdzieś w polu, to upolował nam jakąś kozę i zrobił nam na takiej kuchence w wagonie, na takiej kuchence z taką rurą, na takiej kozie, zrobił nam jakiś gulasz. I w ogóle opiekował się bardzo nami ten Peter, tak że nie mogę o nim powiedzieć złego słowa.</section>
<section><time>17826</time>
No i tak żeśmy jechali. I właśnie pamiętam jak dziś, że siedziałam na takich schodkach, później jak już wróciłam, bo tam był incydent bardzo nieprzyjemny, skończylibyśmy z bratem w obozie koncentracyjnym w Radogoszczy. Ale to już na inny raz właśnie, bo nas zabrali wtedy tam, tylko z powrotem nas wywalczył Wehrmacht, z powrotem wróciliśmy i jechaliśmy. I jak wjechaliśmy już do tego Reichu, który też przecież był Polską, tam była Łódź po drodze, potem jeszcze inne te. Ale ja wiedziałam, że to już coraz dalej i te koła tak stukały miarowo, i za każdym stukiem tych kół, uświadamiałam sobie, że ja jestem odrywana od czegoś z czym jestem tak mocno zrośnięta. Dosłownie, takie uczucie fizyczne odrywania siłą od czegoś. Wobec tego usiadłam sobie na schodkach i wiał taki wiatr ze wschodu i ja się tak trochę wysunęłam na ten wiatr, bo ten wiatr wiał z moich okolic, z mojego kraju. To pamiętam do dzisiaj. A ja się coraz bardziej oddalałam. Przecież nie wiadomo było kiedy się skończy wojna, być może niedługo, bo były takie różne wiadomości, ale nie wiadomo jeszcze kiedy, nie wiadomo, co jeszcze z nami będzie. </section>
<section><time>17900</time>
Parę, może takich charakterystycznych wam pokażę. No, to jest tego „Radwana”. Tak to wygląda, „Radwana” to takie wszystko… Takie od deszczu właśnie. O, tak to wyglądało, takie od deszczu całe. A teraz jeszcze coś takiego miłego, tutaj też jest gdzieś. Dużo jest miłych, ale nie będziemy wszystkich tutaj pokazywać. Może coś takiego charakterystycznego. 
O, na przykład taki Wiśliński, kolega, mój kolega z Siekierek, z Czerniakowa, nie byle kto, może jakiś gazeciarz warszawski, nie wiadomo… „Tak jak na głazie zimnego grobowca kreślone imię zatrzyma wędrowca, tak niech i moje z tej chłodnej stronicy zwróci na chwilę przelot twej źrenicy. A gdy to imię błyśnie w twoim oku, w którym bądź czasie, w którym bądź roku, wspomnij «Aliko» dział bojowych granie, wspomnij wspólny udział w walce, warszawskie powstanie. Na wieczną pamięć miłej i niestrudzonej koleżance, kolega Andrzej Wiśliński. 21 wrzesień 1944 rok." 
<span style="font-weight:bold">Może Pani nam pokazać troszeczkę dłużej?</span>
Dobrze, dobrze.
<span style="font-weight:bold">O tutaj, tutaj… jeszcze moment. I jeszcze może zobaczymy „Radwana”.</span></section>
<section><time>17993</time>
Dobrze.
<span style="font-weight:bold">Też tak odrobinę dłużej. Ale to kto zawiózł to do Klarysewa?</span>
A czy chcecie zobaczyć to?
<span style="font-weight:bold">A, tak.</span>
Pamiętnik „Aliki-lunatyczki”. Prudential i zawieszona na nim, na placu Napoleona, i zawieszona na nim chorągiew. Ale nie miałam długopisu czerwonego, więc jest taka marna. 
<span style="font-weight:bold">A kto zawiózł po powstaniu ten pamiętnik do Klarysewa?</span>
Któryś z kolegów naszych, ale nie pamiętam, to znaczy nie z łączności… 
<span style="font-weight:bold">Czyli on nie przeszedł przez obóz w Zeithain…</span>
Nie, nie, przez Zeithain.</section>
<section><time>18028</time>
<span style="font-weight:bold">Dobrze, to jeszcze wpis „Radwana” jeśli możemy…</span>
Wpis „Radwana” proszę. Już, Panie Karolu? 
<span style="font-weight:bold">Tak.</span>
Zobaczymy, może jeszcze coś takiego bardziej tego, nie wiem… Może jakiegoś drugiego chłopaka z Czerniakowa. O! Ja nie mogłam kręcić loczków, bo się wtedy loczki kręciły na troszkę dłuższe włosy, loczki się kręciły na papiloty, tak zwane papiloty, takie papierki się zakręcało. Nie mogłam, dlatego że mówili, że to jest wróżba. I dlatego ja nakręciłam loczki, ale jak dostałam możliwość wyjścia z meldunkiem, to zaraz te loczki rozkręcałam. „Przemiłej, kochanej «Alice», która w warunkach polowych nauczyła się w piorunującym tempie zakręcać i rozkręcać loczki. Towarzyszka broni z września 1944 roku, Irka”. To ta, z którą poszłam na ten wywiad pierwszy na ulicę Dowcip. A tutaj jest… To może niekoniecznie.</section>
<section><time>18108</time>
<span style="font-weight:bold">A co się stało z Irką, przeżyła powstanie?</span>
Ona jest w Kanadzie, pisze do mnie, wyszła za mąż, teraz ma dzieci, wnuki… 
<span style="font-weight:bold">A ten Andrzej, którego wpis Pani czytała jako poprzedni, przeżył?</span>
Andrzej Pająk?
<span style="font-weight:bold">Nie, ten Wiśliński. </span>
Nie wiem, bo to… Chyba przeżył. Myśmy się na początku spotykali, ale po tylu latach to już… Po tylu latach pozostał „Lew”, mój najwierniejszy kolega z plutonu. Niedawno mieliśmy spotkanie. „Lew” – tylko bardzo niegroźny, starszy pan, łysawy, z brzuszkiem. Ale ja mówię: "Dlaczego Gieniu taki wziąłeś sobie pseudonim?". A on mówi: "Dlatego, że jak przyszedłem w ostatniej chwili, to chłopcy sobie rozebrali już rysia, wilka, lisa, a mnie został lew i musiałem zostać «Lwem»". Gienio jest taki bardzo poczciwy, wspaniały chłopak. No i on do dzisiaj jest, i zaprasza mnie na lody, pierwszego sierpnia idziemy zawsze na grób naszego kolegi jednego i potem na lody.</section>
<section><time>18161</time>
A tutaj… „Wolna jeszcze Warszawa…”. „«Alice», na pamiątkę wspólnych przeżyć wpisuje się Danka” – ta nasza patrolowa – „5 października 1944 rok”. Tu był jeszcze jeden z Czerniakowa, może jeszcze kogoś z Czerniakowa z takimi ślicznymi wierszykami. A to był taki kolega, który przeciął kabel do PAST-y. Dwóch naszych kolegów, dostali za to Krzyż Walecznych, oni przecięli kable, a potem było polane przez minerki tą ropą i było zdobywanie PAST-y. A nasi z łączności przecinali kable, żeby oni nie mieli kontaktu ci Niemcy, żeby nie wzywali tam pomocy, żeby posiłki nie wzięli. 
O, to on mi się wpisał: „Miłej” – ale to był trochę taki starszy gość, łącznościowiec taki autentyczny, z zawodu, taki żołnierz, taki plutonowy, ale taki przedwojenny. I napisał mi tak – „Miłej koleżance «Alice», na pamiątkę wspólnej pracy w plutonie łączności w czasie powstania warszawskiego. Podchorąży «Kos»”. A nie, „Kos” to był ktoś inny, ale to też był… Tamten był inny przepraszam… To też, też pewnie: „Żyć, to nie znaczy iść przez róże i zbierać za sobą oklaski. Żyć, to znaczy przetrwać wszystkie burze i dążyć tam gdzie błyszczą ideałów blaski. Miłej i sympatycznej koleżance «Alice», z dni powstańczych wpisał się na pamiątkę Ryszard pseudonim «Rosek»”. No, mówię właśnie, że to wszystko było… </section>
<section><time>18274</time>
O, i tu taki mój kolega, którego bardzo lubiłam, też już nie żyje, ale przeżył powstanie, którego pierwszego opatrywałam, bo to był nasz pierwszy ranny, Jurek pseudonim „Żółw”. I napisał tak: "Warszawa, 12 września 1944 roku. Życie jest walką, a świat polem boju. «Alice» dobrej, jak nasze oczekiwane noce powstańcze chwil przełomowych" – bo my mieliśmy takie noce, kiedy trzeba było odreagować, kiedyśmy się wygłupiali, pisaliśmy wiersze satyryczne, organizowaliśmy różne szopki, występy, śpiewaliśmy piosenki powstańcze, jedliśmy wreszcie spokojnie „zupę pluj”, bo w dzień nawet nie można było jej ugotować. </section>
<section><time>18315</time>
A to? Czyżby to był „Lew”? „Lew!”. Napisał: „Miej serce, patrz w serce, a znajdziesz serce. 19 wrzesień 1944 rok”. I „Sursum corda” jeszcze w dodatku napisał i… Co on tu napisał? „Gorących czasem…”. Nie wiem… „Czasem duszy ludzkiej potrzeba”, coś tam jakieś wiersze, ale nie wiem czy to były jego. I napisał: „Miłej i sympatycznej «Alice», towarzyszce broni w dniach powstania, w walce o niepodległą Polskę. Na wieczną pamiątkę, «Lew»”. To jest „Lew”, potem jeszcze charakterystyczny tutaj wpis, tu wpis jest taki – chyba nie. 
O! „Kochanej lunatyczce… Kochanemu lunatykowi i naszej marudzie, która stale kiedy wracała z meldunku zaczynała dopiero żyć powodując tym sarkaninę koleżanek. Wpisuje się ta, która ucierpiała najbardziej wtedy, kiedy miała dyżur nocny, a nasz lunatyk spać jej nie dawał. Krystyna”. Ona też przeżyła, mieszka w Gdańsku. </section>
<section><time>18398</time>
To nasza koleżanka też taka jedna, a tu jest Hanka: „Miłej koleżance w tak nieoczekiwanym przez nas dniu… – nie, chociaż, dobrze, dobrze – „Miłej koleżance w tak nieoczekiwanym przez nas dniu zapowiadającym bliski koniec powstania, w dniu pierwszego desantu wpisuje się Hanka. Palladium, 18 września 1944 roku, godzina 13.45”. To jest charakterystyczne właśnie. To wtedy kiedy opowiadałam o tym desancie. Tu jest jakaś przepraszam „Ku pamięci” – taki zwrot, który się często powtarza w różnych pamiętniczkach. 
I też to będzie takie coś: „Szczęść Boże, słowa polskiego ludu na drogę życia ci daję. Niech towarzyszą wśród twego trudu, w przyszłość, w nieznane kraje” – no i pojechałam w nieznany kraj, do Niemiec – „A jeśli kiedy masz troski i bóle, cicha modlitwa do Boga przemoże. Kochaj, wierz, ufaj, szczęść Boże. Miłej, dzielnej i sympatycznej towarzyszce broni «Alice», wpisał się w czasie walk powstańczych Tadeusz Wieniawa D.”. Długoszewski czy coś, nie wiem jaki to był… Ten to był 16 września. </section>
<section><time>18484</time>
A to napisał ten spryciarz, ten Jurkowy spryciarz co mówiłam, kolega mego brata, napisał jak zwykle: „Strasznie sympatycznej «Alice», Tadeusz”, nic więcej, „16 wrzesień”. No, tutaj możemy sobie darować, tu mi ktoś dziękował… To też ładnie napisane. Ten chłopiec zmarł, właśnie na jego grób chodzimy zawsze, kapral, podchorąży „Serwat” miał pseudonim, potem był profesorem na Politechnice, na Dziale Elektrycznym, przez długie, długie lata. No ale już teraz nie żyje, my chodzimy tam z „Lwem” na jego grób 1 sierpnia, potem na te lody. To znaczy może nie pierwszego, przed pierwszym, z taką chorągiewką idziemy tam. Napisał: „Na pamiątkę krwawego powstania w Warszawie, koleżance «Alice»” i też jakiś ładny wiersz, ale to chyba nie jego wiersz, może Konopnickiej, może, nie wiem, może Asnyka. </section>
<section><time>18538</time>
A to takie moje zupki, które gotowałam, co to ostatnią jak gotowałam, a wszyscy byli w piwnicy. Była noc, ja gotowałam na tej "Batavii", bo jeszcze została ta kuchnia, byle jaka ale tam była. Ja gotowałam tę „kaszę pluj” i jak tylko jakieś działo walnęło… To ja zamieszałam, zamieszałam… To jak tylko walnęło działo i można było wyskoczyć, to ja wyskakiwałam i tą dużą łychą mieszałam w tym kotle, żeby się nie przypaliła ta kasza i z powrotem leciałam do piwnicy. No i chłopcy mówią, że już nie mogą, że tacy są głodni, a przecież właśnie w nocy można było spokojnie zjeść. A ja powiedziałam: "Nic z tego nie będzie. – Jak to? Nie będziemy jedli?". A ja mówię: "Nie". A oni: "A dlaczego?". A ja mówię: "Jak przyszłam ostatni raz, teraz wyskoczyłam, to kochani, nie ma kuchenki. Nie ma łyżki, nie ma kotła i nie ma zupy". Bo w międzyczasie jakieś bombki tam trafiły… I tak było. To on mi napisał: „Miłej, dzielnej «Alice» w podzięce za «pyszne» zupki powstańcze, «Lawina» – pseudonim „Lawina” – „Warszawa 16 wrzesień”. </section>
<section><time>18602</time>
Bardzo miłe, bardzo miłe… Prawda, że miłe? O! A to napisał mój dowódca ten taki inżynier, który był dowódcą plutonu łączności naszego, a nie całego Śródmieścia: „Małej, dzielnej «Alice», «Rymkiewicz», 12 wrzesień”. Tak. A to napisał taki bardzo miły Andrzej Tymiński, który znalazł się potem na emigracji i tam zmarł, Andrzej Tymiński, kolega mego brata. Napisał: „Miłej siostrze mego najbliższego towarzysza broni, Warszawa 17 wrzesień 1944 rok”. Wtedy byliśmy na tej kwaterze. Tu też miło, tu też miło… Tu takie też, a tu takie bardzo patetyczne… Boże mój… A to napisał ten kapral Kijowiecki, co to chciał napisać krwią, bo był akurat ranny, ale mu odradziłam, więc napisał czerwonym flamastrem. Napisał tak: „Warszawa bohatersko walczy, jej domy zamieniają się w gruzy. Pięćdziesiąty drugi dzień, nie wiem dokąd sił nam starczy. Twój i mój cel: przetrzymać huragan tej burzy. Towarzyszce broni, kapral Kijowiecki, Warszawa, Widok 9, 22 wrzesień 1944 rok”. Proszę!</section>
<section><time>18684</time>
O! A to „Kabel” mi się wpisał, „Kabel” przeciął kabel. Pseudonim „Kabel”, czyli Henio, ale nie pamiętam nazwiska. To taki zawodowy łącznościowiec, nie taki co to się uczył na jakiś kursach. Taki trochę starszy człowiek. Napisał tak: „Koleżance doli i niedoli żołnierskiej z okresu powstania wpisuje się na pamiątkę, «Kabel», Warszawa dnia 12 września 1944 roku”. To oni właśnie przecięli te kable z kolegą drugim, taki plutonowym właśnie. 
Tutaj już nic ciekawego. A tu? To takie różne peany na moją cześć, za dużo nie będę czytała. Tu takie króciusieńkie, od jednego takiego porucznika, z którym się przekomarzałam, to napisał: „Dowcipnisi – «Skoczyński»”, pseudonim „Skoczyński”. Napisał tylko „Dowcipnisi”. No i tam takie różne inne, a tu kwatera napisana, jeszcze data napisana i 6 kwatera napisana… A tu nasza ranna Anita: „Na ruinach i gruzach Warszawy. 30 września 1944 rok. Kochanej, stoickiej lunatyczce «Alice», wpisuje się na pamiątkę wspólnie spędzanych chwil na kwaterze na ulicy Widok ranna Anita". Ale Anita wyzdrowiała i potem się dobrze miała i spotykała się z nami na różnych rocznicach. </section>
<section><time>18772</time>
A tu jest koleżanka, która zginęła w powstaniu, bardzo tragicznie, nie będę opowiadała jak. Jej rodzinie też nie powiedziałam zresztą. Oni nie wiedzą do dziś. A wyglądała, słuchajcie, jak taka Emilia Plater z tych pieniędzy przedwojennych, co to na jednej stronie był Orzeł Polski, na drugiej taka właśnie dziewczyna, blondynka. To mi ona przypominała, w takim szynelu wojskowym, ta Maja Pigułowska. Bardzo żeśmy się z nią przyjaźniły też i napisała tak: „«Aliko», kochany, czarny czupiradle, wpisuję ci kilka słów, abyś mogła kiedyś przypomnieć w jakim tempie zlatywałyśmy obie do piwnicy na odgłos, świst i huk niewinnej «krówki zapalającej»”. „Krówka zapalająca” okazała się niewypałem na szczęście. A myśmy sfrunęły po prostu z tej drabiny do naszej piwnicy, do naszej kwatery, na szczęście. Też to było, chwała Bogu, po umyciu głowy! Nie wolno było myć głowy, mówiłam! Tak, to już wszystko będzie, bardzo mi miło było. </section>
<section><time>18839</time>
O! Jeszcze tego „Olgierda”, to też kolega mego brata: „W najszczęśliwszych chwilach, w wolnej, niepodległej walczącej Polsce i w dniach heroicznej walki w Warszawie, sympatycznej siostrze kolegi i towarzysza broni wpisuje się na pamiątkę «Olgierd»” – pseudonim „Olgierd” – „17 wrzesień 1944 rok”. I proszę Państwa… Jeszcze „Pająk” będzie, Andrzej „Pająk”: „Jak już będzie się można wyspać w wygodnym i czystym łóżku, niech Pani wspomni nasze wspólne nocne dyżury na Mazowieckiej. Andrzej «Pająk», Warszawa 20 wrzesień 1944”. To jest Andrzejek „Pająk”, bardzo ładnie napisał. Ten też przeżył, ale nie wiem co się potem z nim stało. Może wyemigrował? 
Już tak mniej więcej tak. Tu też takie różne miłe i ładne, ale już nie będę Wam tego czytała. 
<span style="font-weight:bold">Bardzo Pani dziękuję.</span> 
O! Wszystko!</section>
</article>