<?xml version='1.0'?>
<article>
    <section>
        <time>0</time>Nazywam się Tadeusz Bukowy, urodziłem się 26 stycznia 1929 roku w pięknym, małym mieście Sambor, położonym nad rzeką Dniestr. Sambor założyła królowa Bona i herb Sambora był jeleń z przebitą strzałą. Sambor liczył przed wojną około 24 tysięcy ludzi. W tym było 50 proc. katolików, reszta były różnie, prawosławni, nie nazywaliśmy ich wtenczas Ukraińcy, tylko Rusini. Rusini i większość Żydów. W Samborze było gimnazjum żeńskie, gimnazjum męskie, szkoła handlowa, tartaki, elektrownia potężna, no i więzienie ze smutną przeszłością, gdzie w 1941 roku Rosjanie, gdy odchodzili, wymordowali ludzi. Powiadać o…?
    </section>
    <section>
        <time>64</time>I wtenczas byłem młodym chłopakiem, zabiegliśmy do więzienia, a tam w piwnicy były trupy, ułożone tak, jak worki - od dołu do góry, z tyłu związane drutem kolczastym ręce, dziurka w głowie. Jedyni szczęśliwcy, którzy zdążyli uciec były noski (?). Niektórzy, to wisieli, już wskoczyli na mur i byli na drutach i wisieli zastrzeleni na tych drutach. Później, jak przyszła już okupacja niemiecka, to ktoś znalazł nad rzeką Dniestr groby też wybitych ludzi. I Niemcy zegnali Żydów, którzy odkopali te groby i poukładali ich równiutko tak na ziemi i ludzie zjeżdżali z Sambora, z okolic Sambora, podchodzili i odnajdywali po twarzy, po zębach, po butach, po ubraniu swoich bliskich i znajomych. Gdy już nikogo nie poznali, to wtenczas zebrali to wszystko i była uroczysta taka, uroczysty był pochówek przez księży polskich, prawosławnych, i to wszystko odbyło się w 1941 roku, i wtenczas zawieźli to na cmentarz.
    </section>
    <section>
        <time>157</time>No, ja w Samborze chodziłem od pierwszej klasy do klasy siódmej. Siódmą klasę ukończyłem w 1943 roku, już w niemieckiej szkole. Po polsku uczyłem się, ale świadectwo było wypisane po niemiecku i po polsku. To był mój koniec mojej edukacji. Bo już w 1944 roku musiałem pomagać rodzicom dlatego, że ojciec w 1936 roku poszedł na emeryturę, matka była sama i ja jeden w domu byłem. Było ciężko, co było można, to się sprzedawało. I żeby przeżyć, to pomagałem rodzicom handlując trochę na tym, na takiej dzielnicy handlowej, gdzie handlowałem kamyczkami, sacharyną i takimi innymi rzeczami.
    </section>
    <section>
        <time>215</time>Moja rodzina ma tradycje syberyjskie. Dlaczego? Dlatego, że mój ojciec będąc w armii austriackiej dostał się do niewoli rosyjskiej. Pracował w Donbasie na kopalni węgla. W czasie okresu cara bardzo im się powodziło dobrze w kopalni. Mieli cztery konie, które ciągnęły wózki, dostawali duży chleb, potężny, biały i do tego słonina taka - jak mi ojciec opowiadał - na pięć palców. Kiedy nastąpiła rewolucja, nastąpił straszny głód i wszyscy ci, którzy pracowali pod ziemią w kopalni zjedli te cztery konie, i już nie było innego wyjścia. i wszyscy uciekli. I mój ojciec do Polski na bosaka wrócił, wrócił na bosaka do Polski. Mojej mamy brat też był w austriackiej, pochodzący z Sambora, też był w austriackiej armii, ale jemu się, on się dostał na Sybir do irkuckiej obłasti’, tak, jak powiadał. Jemu się powodziło bardzo dobrze, dlatego, że był nauczycielem, znał język niemiecki i pisał listy tym ludziom, których rodzice, ojcowie czy synowie byli w niewoli austriackiej. Za to dostawał słoninę, pieniądze i tak dalej. Oprócz tego zakochała w nim się córka popa i powodziło mu się dobrze. Ale wujek zdecydował się i w ’16 roku czy ’17 przez Mandżurię i Chiny wrócił tamtędy, wrócił do Polski. I tutaj pracował na Białorusi jako dyrektor szkoły. Ja już jadąc do Rosji, byłem w Odessie, a moja ciocia, żona nauczyciela, jechała z zesłania do Polski. I ona wracała, a ja już jako ostatni z rodziny jechałem nie wiadomo dokąd, bo byłem wtenczas w Odessie. I to by było krótko o mojej rodzinie.
    </section>
    <section>
        <time>362</time>Po okupacji rosyjskiej, która była też tragiczna, bo o co chodzi… W naszym mieście było dużo Ukraińców. Wtenczas myśmy ich nie nazywali Ukraińcy, tylko nazywaliśmy ich Rusini. Jak była okupacja rosyjska, to wtenczas Żydzi doszli do głosu i Żydzi pomagali, ustawiali listy, pozbywali się niewygodnych Polaków, którzy kiedyś im szkodzili albo im coś innego zrobili i pomagali ogólnie milicji rosyjskiej w wywożeniu Polaków do Rosji. 1941 rok - kończy się okupacja rosyjska, zaczyna się okupacja niemiecka. Wtenczas do głosu dochodzą Rusini tak zwani, no teraz można ich nazwać Ukraińcami i tak już ich będziemy do końca nazywać. Dochodzą Ukraińcy i powstaje ukraińska policja, która współpracuje razem z policją niemiecką – z kripo, z żandarmerią i to cały czas tak trwa. I w czasie tej okupacji niemieckiej w Samborze już zaczęła działać komórka Armii Krajowej. Wtenczas ja o tym nawet nie miałem pojęcia i nie wiedziałem. Aż do roku 1944.
    </section>
    <section>
        <time>447</time>Jest rok 1944, lipiec, Niemcy zaczynają uciekać z Sambora, jest taka pustka, cisza w mieście. Niektórzy starsi już skoczyli na sklepy i zaczyna się rabunek sklepów. Ale od Sambora 30 kilometrów, w miejscowości Sąsiadowicy, była polska partyzantka i ona w ramach Akcji „Burza” wkracza do Sambora. Wkracza 80 chłopaków, uzbrojonych przeważnie w broń angielską – steny, piaty, colty - nie 9 milimetrów tylko 12. Nabój 12 milimetrowy jak strzelił w deskę, to powstawał otwór na 20 centymetrów, potężny, ale ciężkie colty – to wszystko było ze zrzutu. Przedtem dwa miesiące przeleciał samolot z zagranicy i zrzucił w tych lasach. No i partyzantka komendanta „Pogardy” była tydzień czasu w Samborze, obstawiła różne punkty, takie wyjściowe z miasta. Po tygodniu czasu, od strony Drohobycza nadchodzi niemiecka, pancerna dywizja. Wtenczas „Pogarda” daje rozkaz wycofania się z miasta Sambora. I wycofujemy się w kierunku na Biskowice, to jest kierunek tak na Przemyśl.
    </section>
    <section>
        <time>544</time>I wtenczas ja jako już piętnastoletni chłopak dołączyłem się do tej partyzantki, i jak ta partyzantka opuszczała miasto, to ja razem z nimi też opuszczałem to miasto. A wychodziłem jako ostatni. I moim starszym kolegą, który miał, był starszy ode mnie o cztery czy o trzy lata, który miał dwa granaty, miał opaskę i miał karabin mausera, i oprócz tego miał nie ładownice takie normalne, tylko miał taśmę taką zawieszoną. Ja jemu tę taśmę pomagałem nieść. I razem z nim opuszczamy to… Ci chłopcy z „Pogardą” przeszli, a my już jako ostatni. Nie wiem dlaczego, ale tak wyszło, że byliśmy ostatni. Ja się pytam tego Stasia, on się nazywał Stasio Droński, mówię: „Stasiu, dokąd idziemy?” No, a on mówi: „Na razie tutaj się zatrzymamy w rowie, a później pójdziemy do wioski Biskowice”. To było jakiś kilometr. Ta miejscowość, gdzieśmy się zatrzymali, to się nazywała Rudno. Tam było trzy domy. Tylko trzy domy było. I taka stodoła, gospodarskie zabudowania. I my przed tymi domami zatrzymaliśmy się w rowie. Już nie mogliśmy iść dalej, dlatego że straszny był ostrzał z karabinów maszynowych – Niemcy strzelali.
    </section>
    <section>
        <time>642</time>No i tak leżymy w tym rowie, nie przeszło może jakieś pół godziny, tam było takie lekko wzgórze, zjeżdża samochód produkcji amerykańskiej, nad szoferką jest działko szybkostrzelne, które było obsługiwane przez dwóch sałdatów, a w tym samochodzie siedział lejtnant i kierowca. Zatrzymali się przy nas, pytają się: „Gdzie tu Niemcy?”. Stasio odpowiada, że Niemcy są już tutaj dwa kilometry przed nami i tam jest cmentarz, i tam oni już się okopali. No ten szofer widocznie był tak troszeczkę lekko podchmielony , to mówi: „Dawaj w period!” i pojechali. I pokiwał nam, i pojechali. Nie minęło jakieś dziesięć minut, słyszymy huk, strzały, niesamowita strzelanina i później tak poszła seria, jak się patrzymy na ten dom, a tam tak jakby ktoś wystegnował jeden, i później pół metra znowu druga seria w sianie. To my wtenczas tak na raczkach weszliśmy na podwórze i tam na podwórzu był dom w kształcie „L”, i tam była piwniczka, i my schowaliśmy się do tej piwniczki, i ten gospodarz nawet nie wiedział, że my tam jesteśmy. Schowaliśmy się do tej piwniczki i chcemy przeczekać ten gorący ostrzał.
    </section>
    <section>
        <time>741</time>Jezu kochany, siedzimy tak i zaglądamy przez szparę w drzwiach, patrzymy i zatkało nas. Zza stodoły wychodzi Niemiec, rękawy zakasane, na piersiach lornetka, tu trzyma pistolet piętnastostrzałowy mauser w ręku, w saperkach dwa granaty i tu dwa granaty. Za nim idzie drugi, trzyma ręczny karabin maszynowy - o tu, na szyi - a za nim idzie trzeci i niesie dwie skrzyneczki z amunicją, o za nim idzie czwarty, który ma w ręku maszynowy pistolet. I wszyscy mają granaty w saperkach. I nastąpiła konsternacja, myśmy zdębieli, co robić? Ale ten Stasio mądry - przede wszystkim karabin pod siano, opaskę zdejmuje pod siano, granaty pod siano, i siedzimy tak – on w jednym rogu, a ja w drugim rogu, i modlimy się, żeby nas nie zobaczyli. Oni podeszli, rozejrzeli się, ten pierwszy, co szedł, puka do drzwi – nikt nie otworzył – puścił serię w ten zamek, drzwi się rozleciały i wtenczas wyciągnął kobietę, i takim łamanym językiem polsko-niemiecko–rosyjskim pyta, gdzie są partyzanci i tak dalej. Ona mówi, że nic nie wie, coś tam do niego tłumaczyła, tak żeśmy za bardzo nie rozumieli. Nic jej nie zrobił i wycofują się, i idą w kierunku tak, jakby do tego rowu.
    </section>
    <section>
        <time>845</time>Pech chciał, że ten ostatni nie wiadomo dlaczego cofnął się, kopnął w drzwi takiej komóreczki – tam była chyba komórka na buraki i zobaczył nas i od razu: „Hände hoch!” do nas. My ręce do góry. - „Komm!” – wychodzimy. A ten sierżant, który pierwszy był od razu się zainteresował, co my tu robimy. A my mówimy, że my tu mamy gospodarstwo i żeśmy przyszli nakosić trochę koniczyny, bo mamy krowy i tak dalej. Tak mój starszy kolega mówił, a ja nic nie mówiłem. I proszę sobie wyobrazić – ja już tak powiedziałem, że w życiu człowiek ma przeznaczenie – co by się stało, gdyby ten ostatni wszedł do środka, kopnął i zobaczył te granaty, i tę opaskę, i ten karabin – to już byśmy na miejscu byli zastrzeleni. Ale nie. Ten sierżant wyciągnął notes, coś zapisał na notesie i dał temu ostatniemu, i coś mu powiedział. Ten wyciągnął pistolet: „Komm!” i tak idziemy rowem w kierunku Sambora.
    </section>
    <section>
        <time>922</time>Dochodzimy do cmentarza, patrzymy się, a ten samochód, który przed chwilą jechał z tym lejtnantem, z przodu pali się, lejtnant leży, trzyma pistolet w ręku i leży na drzwiach, a kierowca głową tak, i się pali. Dwóch żołnierzy zdążyło wyskoczyć, to leżeli na ziemi zastrzeleni. A po bokach Niemcy siedzieli i tak bagnetem otwierali konserwy, i tak otwierał konserwy, wbijał i sobie jedli. Dla nich to było jakby na polowaniu byli. A tam była kapliczka i oni zza tej kapliczki z panzerfaustu kropnęli go i koniec. No i przeszliśmy koło tych żołnierzy, doszliśmy do pierwszych domów, tam była kamienica Gromka – to samborzanie wiedzą – i w tej kamienicy Gromka byli pierwsi frontowi oficerowie. Postawili nas na korytarzu i ten wszedł do środka. Po jakimś czasie wołają nas do środka i pytają znowu o partyzantkę, i co my tam robiliśmy. Ten Stasio powtarza to samo. Ci oficerowie nie zadecydowali, tylko dali nas znowu do tego Niemca i idziemy. Idziemy przez cały Sambor. A pod Samborem, pod tymi domami, stoją tygrysy, pantery, Niemcy w tych czarnych kombinezonach ubrani, coś tam robią, a my tak idziemy bokiem. Przechodzimy koło gimnazjum, a z gimnazjum wychodzi Niemiec, jak zobaczył tego naszego Niemca, to się zaczęli witać i okazało się, że koledzy – nie widzieli się ileś tam lat. No i szybko, szybko, ale ten mówi: „Nie, nie możemy, bo prowadzę…”.
    </section>
    <section>
        <time>1039</time>I zaprowadził nas na drugi koniec miasta i tam była kwatera tego generała. I kazali nam czekać w przejściu, weszli do środka, po jakimś czasie: „Komm!” – wchodzimy, stoimy na baczność, tak, pan generał, taki starszy pan, była taka duża mapa. Cały czas odpowiada Stasio. Ten generał się pyta: „Proszę nam pokazać drogę na Węgry”. Oni się przedzierali na Węgry. I ten pokazuje: „Tu jest Sambor, tu jest Stary Sambor, tu jest Turka, a za Turką już jest przechod, i tam jest Użhorod, i są Węgry”. I jeszcze pyta cośmy tam robili, to dalej to samo powtarzaliśmy. On powtarzał, nie ja, ja tylko stałem i słuchałem. No i w końcu kazał nam wyjść. Nie minęło dziesięć minut… ale we mnie była pustka – nie bałem się, tak jakbym nie istniał w ogóle. Nie zdawałem sobie z tego sprawy, że w każdej chwili mogą mnie wyprowadzić i zastrzelić. Jakoś człowiek miał takie dziwne uczucie, obojętnie mi było. I w końcu wychodzi ten oficer i mówi, woła nas, wyprowadza nas na dwór, już było ciemno, i mówi tak: „Wek! Schnell!”. Jezu kochany, nam nie trzeba było dwa razy powtarzać. Stasio machnął w prawą stronę, a ja w lewą stronę. Parkan taki na dwa metry, jak ja go przesadziłem, to dopiero później chodziłem się patrzeć jak ja go mogłem przesadzić, jaka adrenalina była ze strachu. I przez jeden ogród, przez drugi ogród – bo to już było przedmieście, wpadam do piwnicy, kolana całe poharatane, zdarte i później zaszedłem na drugi dzień do domu, bo byłem w piwnicy nie u siebie w domu, nic rodzicom nie powiedziałem na ten temat. I tak zaczęła się moja przygoda z Armią Krajową.
    </section>
    <section>
        <time>1181</time>Później, jak Niemcy odeszli, przyszli Rosjanie – to już był sierpień 1944 rok. Zapisałem się do ósmej klasy dziesięcioletniej szkoły. Ale w międzyczasie Stasio poznał mnie z Krakowskim, kapralem Armii Krajowej, ten mnie poznał jeszcze z innym i tak pomału zapoznali mnie z komendantem „Grotem”, i w końcu ten komendant mnie wezwał, i mówi: „Ty jesteś młody, oblatany, znasz dobrze Sambor, czy nie chcesz być łącznikiem u mnie?”. Ja mówię: „Tak”. - „Będziesz miał szesnaście lat, to złożysz przysięgę”. Ja mówię: „Dobrze, mogę być”. I zostałem takim jeszcze nie całkowicie, ale zaufanym tego komendanta „Grota”. To już był 1944 rok, trochę już Rosjanie przyszli. Do szkoły chodziłem mało, miałem dużo zajęć, bo tak: albo jeździłem do Drohobycza, albo do Borysławia. Miasto było podzielone tak: miasto główne – centrum i miasto - przedmieście. Ja byłem łącznikiem od Tota – Tot, takie nazwisko - który był w Samborze śródmieściu, a komendant mój „Grot” mieszkał na przedmieściu, na Średniej. I tam ja byłem łącznikiem między jednym, a drugim, to nie tak jak teraz, telefon i już. Wtenczas telefon to był w moich nogach – im szybciej było dobiec, tym było lepiej. I tak się zaczęła moja… Później poznałem Tolka Orskiego – powstańca z Warszawy, który uciekł po powstaniu i mieszkał w Samborze. I tak zaczęła się przyjaźń moja z nim. Ale jeszcze się muszę cofnąć, bo zapomniałem o tym, ze później, jak żeśmy uciekli, to za parę dni poszedłem się popatrzyć na to miejsce, gdzie leżał samochód. I okazało się, że ten samochód został zepchnięty z drogi, a obok tego samochodu, w polu, stały jeszcze rozbite dwa czołgi.
    </section>
    <section>
        <time>1332</time>Jeszcze jedno zapomniałem, bo się pospieszyłem. Jeszcze Niemcy byli, ostatni Niemcy uciekali, ja poszedłem do miasta – już po tym wypadku, jak nas wypuścili –poszedłem do miasta, dochodzę do Rynku, a w Rynku wiara rozbiła magazyn z mąką i każdy, kto może, kradnie mąkę. Ja też, ale worki były takie po 60 kilo, ja nie byłem w stanie, ale patrzę się - już było w magazynie mąki po kostki. I taki jakiś pan starszy mówi: „Masz tu noża” i ja rozcinałem, wysypałem połowę, połowę na plecy i do domu. 30 kilo mąki to jest majątek w czasie takiej okupacji. Zaniosłem to do domu, mama zdenerwowana krzyczy: „Nie idź!”, a ja jeszcze poleciałem po połowę. Bo już czułem pieczony chleb w domu. Dolatuję do ratusza, wchodzę, już szykuję sobie ten worek, a tu naraz zajeżdża niemieckie auto amfibia. Siedzi w nim pięciu Niemców i kierowca. Wyskakuje z tego auta Niemiec z automatem i wpakuje się do tego magazynu. Tam były trzy okna na wysokości dwóch metrów, a pod oknem była jeszcze mąka.
    </section>
    <section>
        <time>1427</time>Jak ta wiara zobaczyła – bo Niemiec wszedł i puścił serię w sufit – wszyscy zaczęli się pchać do tego okna. Kto był bliżej okna, ten go ściągał i na niego sam właził. Część zdołała uciec, a część nie. I w końcu taka stara baba dorwała się już do okna, ale pociągnął ją ktoś i ona spadła. Raz spadła na głowę, raz tak - dość, że tak wyszło, że ona gołą dupą, całym przyrodzeniem w mące (śmieje się) i tak wstała. Ten Niemiec jak to zobaczył to: „Ha, ha, ha, ha!” i puścił jeszcze dwie serie. A ja stałem za filarem. Stoję zdenerwowany, trzęsę się ze strachu, bo wszystko obserwuję pod kątem. Naraz ktoś mnie z tyłu złapał. Ja patrzę, a to ten pan, który mnie pierwszy raz pomógł. Trzyma mnie tak, mówi: „Co z nami będzie, co z nami będzie?”. I kapie na mnie z jego czoła ta rosa. I w końcu ten Niemiec, jak dał dwie serie, wsiadł do samochodu i pojechał. I to był mój ostatni wypadek z Niemcami.
    </section>
    <section>
        <time>1504</time>I później dopiero już zaczęła się moja przyjaźń z kolegami starszymi. Już tak momentalnie jakbym wydoroślał. Kupiłem sobie buty oficerskie. Po tej przygodzie z Niemcami zaczęła się moja przygoda z kolegami. I wtenczas już po zapoznaniu z „Grotem” zostałem takim łącznikiem. Do szkoły przeważnie nie chodziłem, bo nie miałem czasu, byłem tak zajęty sprawami konspiracji, to pociągało, to mnie absorbowało, żyłem tym. I tak nadszedł już 1945 rok. Zaczął się 1945 rok. Styczeń, luty był najgorszy, bo wtenczas jeździłem do Drohobycza z meldunkami, a między Drohobyczem a Samborem jest kompleks leśny, a w tym kompleksie leśnym operowali Banderowcy. I zdarzyło mi się parę razy, że jechałem…
    </section>
    <section>
        <time>1573</time>Żeby dostać się do Drohobycza, to musiałem kombinować. Wtenczas Rosjanie jeździli amerykańskimi samochodami o nazwie studebaker – duże samochody, potężne. Jak kierowca wyjeżdżał z Sambora, podjeżdżał pod górę, to ja pod górą już stałem i wskakiwałem z tyłu, i kierowca nawet nie wiedział, że jadę. Raz mi się tylko zdarzyło, że trafiliśmy na obstrzał w lesie i ja uciekam do rowu, i kierowca też ucieka do rowu. I on się pyta: „Ty adkuda?” – skąd się tu wziąłeś? A ja mówię: „Też jechałem tak”. Ale to był tylko jeden przypadek. I tak cały czas działałem aż do roku...
    </section>
    <section>
        <time>1624</time>Później osobiście zacząłem współpracować z Tolkiem Orskim. On prowadził zajęcia z sanitariuszkami. Trzy czy cztery sanitariuszki były przygotowywane do oddziału. I Tolek miał objąć nad nimi dowództwo. To był mój najbliższy kolega. I gdzieś w maju Tolek do mnie mówi: „Słuchaj Tadziu, na pewno będziemy wysłani – a cały czas trwa wojna jeszcze - będziemy wysłani prawdopodobnie w kierunku Przemyśla do polskiego oddziału partyzanckiego. Bądź na to przygotowany”. Ja mówię: „Dobra”. Przy okazji byłem na bazarze, kupiłem sobie buty oficerskie, nie pierwszego fasonu, ale były dobre, podzelowałem elegancko. Kupiłem rajtki, kurtkę, także byłem przygotowany na to. I faktycznie tak się stało. Siódmego maja przychodzi łącznik i mówi, żebym był ósmego maja u pani Baszakówny, tam ma być punkt zborny. Ma być Tolek i ja. No i faktycznie przychodzę. W domu trzeba było coś powiedzieć. Moja mama domyślała się, że ja pracuję gdzieś w organizacji, bo w domu nie bywałem czasem, w nocy nie bywałem, a byłem jeszcze młody wtenczas. Ale powiedziałem… Musiałem podjąć decyzję. Bo mama już dostała kartę repatriacyjną dla ojca, dla siebie i dla mnie. Ale ja mówię mamie, że ja nie skorzystam z tej karty, bo muszę iść z kolegami. Mama się nie pytała gdzie, dała mi na drogę konserwy, wziąłem zapasową bieliznę, nieprzemakalny płaszcz taki niemiecki, pożegnałem się z rodzicami i wieczorem ósmego maja wyszedłem z domu.
    </section>
    <section>
        <time>1753</time>Przychodzę na punkt zborny do pani Baszak. Był już Tolek Orski, ja miałem parabelkę, on miał Waltera, oprócz tego my mieli pistolet maszynowy, Tolek czyścił go, bandaże przygotowywała pani Baszakówna. Była starsza pani ode mnie o sześć lat. No i tak siedzieliśmy całą noc, miał przyjść łącznik i nas zabrać. I przez całą noc przesiedzieliśmy, i nie przyszedł łącznik. Więc Andzio Orski – on był ze zgrupowania warszawskiego „Jodła” - mówi: „Wiesz co, to idziemy do kościoła, wyspowiadamy się”. Wtenczas byliśmy porządnymi chłopakami. On był starszy ode mnie. Poszliśmy do kościoła, wyspowiadaliśmy się i on mówi: „Ja idę do siebie do domu, ty idź do domu, a wieczorem znowu przyjdziemy na punkt zborny”. I tak to wyszło.
    </section>
    <section>
        <time>1817</time>Przychodzę do domu, poszedłem do drugiego pokoju, położyłem się spać. Nie przeszło dwie godziny – słyszę huk w korytarzu i: „Otkrywaj dweri!”. Jezu kochany. Mama zdenerwowana otwiera drzwi, ja się podrywam, bo w ubraniu spałem, podskakuję do okna, a był parterowy dom, a pod oknem stoi z karabinem. Do drugiego okna – drugi stoi z karabinem sołdat’. A ten jeden puka. No i wchodzi, mama powiedziała, że jestem w pokoju – od razu: „Ręce do góry!” – do mnie. Szuka. Nic nie znalazł. Przy mnie znalazł przewody takie. Mówi: „Gdzie jest radiostacja?”. - „Jaka radiostacja?”. To było radio w 1941, oddaliśmy Ruskim to radio. I robi rewizję, ja miałem zegarek na ręku, ściągnął mi zegarek, otwiera kopertę, zagląda i zabiera. Ja mówię: „Oddaj!”. Oddał mi ten zegarek, dałem mamie i po jedenastu latach z powrotem go dostałem, jak wróciłem. I: „Proszę was, no to wychodim!”. I bierze pistolet, i wychodzimy. Wychodzimy z domu, a tu do mego domu wchodzi pani Baszakówna. Ta, która na tym punkcie wszystko przygotowywała, sanitariuszka. On od razu do niej: „Wy do kogo?”. A ona mówi, że do mojej mamy. Robi jej rewizję ten lejtnant i znajduje gryps. I tam było napisane, że ja proszę, żeby Tadzio poszedł tam i tam, zabrał naboje i jeszcze coś tam. I on do niej mówi: „Czytaj!”. Ona czyta, ale kręci i tak dalej. - „Nie umiejesz czytać po polsku? To my cię nauczymy. Paszli!”. I tak głupio wpadła, holender. I idziemy.
    </section>
    <section>
        <time>1960</time>Dochodzimy do środka miasta, naprzeciwko nas idzie mój kolega z 1927 rocznika – Tolek Oliwa. Oni już mieli jego rozpracowanego też. Bo od razu nas zostawia i podchodzi do tego Oliwy, i woła go, Tolek podchodzi, i od razu aresztuje go. I prowadzi nas do tego Tolka Oliwy – on mieszkał niedaleko. I mówi do mnie: „Łażis’ krestom!” - kładź się na ziemi krzyżem. Położyłem się, jeszcze podszedł, nogami mi nogi rozsunął, ręce mi rozłożył. - „A ty na kalena!” – do tej kobiety. Ona na kolana, a on poszedł z Tolkiem do środka i robi mu rewizję. A Tolek handlował tytoniem. Wszyscyśmy handlowali, żeby można było żyć. Przewrócili mu chałupę do góry nogami, nie znaleźli nic. I już nas trzech prowadzą na główną ulicę miasta, a z drugiej strony szum taki – idzie defilada. Momentalnie skręciliśmy w boczną uliczkę, weszliśmy na ulicę Kopernika i tam była taka piękna willa przedwojenna, i do tej willi. A to była prywatna willa, tam były piwnice i kopa w tyłek, i wrzucili nas do tej piwnicy. Byłem tak zdenerwowany, że… w ogóle mi przez głowę nie przeszło, że mnie kiedyś aresztują, nie miałem pojęcia w ogóle. Siedzimy w tej piwnicy, nie przeszło może dwie godziny, wpychają nam jeszcze jednego kolegę – 1927 rocznik – Kosturek Czesław. A później doszliśmy do wniosku, że ci, co wtenczas byli aresztowani, to byli zaprzysiężeni w jednym okresie przez jednego z naszych starszych kolegów. Ale to były później nasze domysły.
    </section>
    <section>
        <time>2108</time>I zaczynam odsiadkę w piwnicy. Tego dnia wieczorem wzywają mnie na górę. I taki wysoki mężczyzna, taka papacha, okazuje się, że to byli z tej partyzantki Kołpaka – taka słynna partyzantka, która doszła aż z Wołynia tutaj, do Karpat i miała potyczki z Armią Krajową. - „Ty szto? Partyzant?”. Ja mówię: „Jaki ja partyzant? Chodzę do szkoły”. I zobaczył u mnie medalik, i od razu mnie złapał: „On tobie nie potrzebny”, wyrwał mi. Powiedziałem mu coś, on jak mnie uderzył w twarz, poleciałem do kąta tam. I tylko zapisał moje nazwisko, to i tamto i mówi: „Pogadamy jutro”. I odprowadza mnie. Po trzech dniach dopiero mnie wzywają, ale już jest inny, nie ten, jakiś inny kapitan i rozmawia. Familia taka i taka:„Ty chodzisz do szkoły?”. - „Chodzę do szkoły”. - „Do ósmej klasy? - Tak”. Wiedzieli wszystko. - „Ale ty jesteś zgłoszony do repatriacji. Widzisz? Ty nam pomożesz, a my tobie pomożemy”. A ja mówię: „A na czym to polega?”. - „No, ty nam powiesz, kto był w organizacji i co robi ta organizacja…”. Ja mówię, że ja nie byłem w organizacji, tak na razie mówiłem. On mówi: „Zaraz zobaczymy”. I mówi: „Siedź tu!”. I woła kogoś, otworzył drzwi, zawołał drugiego i tak zza takiej dużej szafy wyprowadzają „Grota”. - „A tego komendanta ty znasz?”. A ja stoję. A dopiero trzy dni przed nim rozmawiałem z „Grotem”. - „To chyba jakiś banderowiec” – mówię. A on tak – twarz upalona, we krwi, włosy też upalone. Bo on kwaterę miał w bunkrze, gdzieś się bunkier zapalił, wybuch był i oni uciekali. I ci z tego batalionu złapali ich. No i nie przyznaję się. No i później jeszcze dali mi spokój. Więcej nie miałem śledztwa.
    </section>
    <section>
        <time>2277</time>Później doszlusowali do nas jeszcze Stasia Pietruszkę. Byliśmy strasznie głodni. Dawali nam tylko kawę i 40 deka chleba dziennie. Rodzice moi nie wiedzieli, gdzie jesteśmy. Ratowała nas tylko zupa, którą przynosiła mama Stasia Pietruszki, który był rzeźnikiem i robiła taką dobrą zupę mięsną i wszyscy mieliśmy po miseczce. Po dziesięciu dniach wyprowadzają nas w nocy z piwnicy i pędzą nas jakieś 200 metrów w dół ulicą Kopernika, i tam były tory kolejowe. I na torach kolejowych stał już transport. Transport taki składający się z krytych wagonów. I wsadzili nas do jednego z krytych wagonów. I ten kapitan wziął kredę, i tak narysował : „Tu jest pół wagonu, tutaj my będziemy, tutaj wy”. Kobiety się ulokowały w jednym rogu, mężczyźni w drugim rogu, tutaj była kreska, a tu było trzech żołnierzy i karabin maszynowy postawiony. Tak się bali nas. Po cholerę im ten karabin, nie wiem. I jedziemy do Lwowa.
    </section>
    <section>
        <time>2378</time>Kilka godzin minęło, dojechaliśmy do Lwowa, we Lwowie nas wyładowali i idziemy ulicą Grodecką na dół. I przeszliśmy może kilometr, zatrzymaliśmy, skręciliśmy na prawo. Tam była ulica Sądowa i przedwojenne gmachy sądowe, i ulokowali nas w tych gmachach. Kobiety i ja, i jeszcze paru było na korytarzu, a reszta gdzie idzie – nie wiem. Podzielili nas. Na drugi dzień zabrali nas z tego korytarza i poprowadzili na ulicę Krasicką. Też była taka willa prywatna i w tej prywatnej willi było tak zwane KPZ – Kamera Predwernicielnogo Ochronienia – Kamera Przejściowego Aresztowania czy coś w tym rodzaju. To była willa, w tej willi były piwnice i ja miałem szczęście, jak raz być tam, gdzie była pralnia. Ale cała ta pralnia była zajęta – sami banderowcy. Było coś pięciu Polaków. Nie było gdzie, musieliśmy na tym betonie poleżeć. Po trzech dniach część banderowców gdzieś zabrali, gdzie indziej, no to wtenczas były takie nary zrobione wzdłuż ścian. Nary to są tak wysokości pół metra od ziemi jest zrobiona taka półka od ściany do ściany i to się nazywało nary. To były normalne deski. I na tych deskach kładło się płaszcz, buty pod głowę i się spało tak. Najgorsze było to, że było marne jedzenie. Dostawaliśmy rano bochenek chleba i tak dzielili, to wychodziło po 30 deko tego chleba i raz na dzień miskę takiej zupy z kapusty. I to było jedzenie na cały dzień. Po trzech dniach do tej piwnicy wrzucili takiego banderowca w takim kożuszku. Pókiśmy się zorientowali, że on ma pełno wszy w tym kożuchu, to już wszyscy mieliśmy wszy u siebie w ubraniach.
    </section>
    <section>
        <time>2537</time>I nastąpiła tragedia. Dzień polegał na tym, że rano, piąta godzina, budzili nas. Nie wolno było spać, trzeba było zwinąć te manele, położyć i siedzieć aż do dziesiątej wieczór. Nasz dzień to się zaczynał od tego, żeśmy ściągali wszystko z siebie i biliśmy wszy i gnidy w tych ubraniach. Jeszcze rano wyprowadzali nas do ubikacji. To była taka – na dwór, wynosiliśmy parasze. Wynoszenie paraszy to była wielka przyjemność, dlatego że wynosiło się do ogrodu, a to był czerwiec, piękna pogoda, cudnie pachniało wszystko. I raz mi się udało wynosić parasze, bo to się bili o to, a było nas tam trzydzieści osób, to mogłem raz na dwa tygodnie się dorwać do paraszy, raz tylko wynosiłem, a tam z góry panie krzyczały: „Tadziu trzymaj się!” – bo ja byłem najmłodszy. I po dwóch tygodniach zaczęło się śledztwo. Wyprowadzili nas stamtąd, z tej ulicy Krasickich prowadzili nas może 500 metrów na tę ulicę Sądową, tam na drugim piętrze odbywało się śledztwo. Śledztwo polegało na tym, że wprowadzali mnie do pokoju, za stołem siedział lejtnant, ja miałem stać na baczność pod ścianą i nie odzywać się dopóki on nie zada pytania. I on tak przewracał kartkę, jedną, drugą: „Jak się nazywasz?”, i tak dalej: „Kogo znasz? Znasz Tolka Oliwę? - Znam. - Znasz Kosturka? - Znam, bo to moi koledzy”. Czy znasz takiego, czy znasz takiego, ja ich znałem, bo to byli starsi koledzy, ale mówię, że ich nie znam. Znam tylko tych, z którymi chodzę do szkoły. Tego się cały czas trzymałem.
    </section>
    <section>
        <time>2679</time>Ale po miesiącu trafił mi się inny kapitan na śledztwie i był taki lekko kuternoga. Tak lekko utykał i chodził z laską. I od razu do mnie, bo ja przyszedłem i usiadłem: „Kto ci pozwolił siadać! Stać!”. To stoję, czekam. - „Po co jeździłeś do Drohobycza?”. Ja myślę, skąd on wie, że ja jeździłem do Drohobycza, a jeździłem do Drohobycza z meldunkami, jeździłem też do więzienia Brygidki do naszego księdza, wiozłem mu pakunek. Ale w końcu się domyśliłem skąd on mógł to wiedzieć, bo powiedziałem to jednemu koledze, bo on mnie spytał, spotkaliśmy się: „Gdzie byłeś?”. A ja mówię: „W Drohobyczu”. Później… po co ja mu powiedziałem. I później to wyszło. - „Ale co robiłeś w Drohobyczu”. Ja mówię: „Jeździłem do więzienia, możecie sprawdzić” - i podałem nazwisko. I jeszcze coś, mówi: „Ty zdrajco ojczyzny”. Ja mówię: „Ja swojej ojczyzny nie zdradziłem”. To on wtenczas się tak zdenerwował i tą laską zakrzywioną złapał mnie za szyję i zaczął mnie tłuc o stół. Później mnie wywrócił na podłogę i walił mnie w pośladek tą laską. I tak mnie bił, a ja krzyczałem. Choroba, wpadł drugi jakiś wojskowy i zatrzymał go, a ten się tak trząsł. Przyszedłem do celi, to miałem mokro w spodniach, bo obsikałem się z tego bólu, holender. Ale nic nie mówiłem, siedziałem, nikomu nic nie opowiadałem, bo tak przeżywałem to sam w sobie. Po tygodniu znowu wzięli mnie na śledztwo.
    </section>
    <section>
        <time>2795</time>Szedłem już taki zdenerwowany, myślę, zatłucze mnie ten skurczybyk. Ale w międzyczasie mijam się z Totem, z tym zastępcą dowódcy „Pogardy” i on do mnie zdążył powiedzieć: „Tadziu, my się nie znamy”. Ja mówię:„Tak jest panie poruczniku”. I wchodzę do pokoju, stoję na baczność koło drzwi, jak mnie tamten uczył, a tu siedzi taki lejtnant i mówi: „Co tam stoisz koło drzwi, siadaj”. Siadam pierwszy raz. - „Coś ty narobił?” – tak on do mnie mówi. Ja nie wiem, co mu odpowiedzieć: „Ja nic nie narobiłem”. - „Jak to na śledztwie, tak zdenerwowałeś kapitana, że on w szpitalu wylądował. – Dlaczego? - On boleje na serce!”. (śmiech) A ja w duchu: „A niechby go szlag trafił, dobrze się tak stało”. Mówi: „O to, co ty tu masz zapisane i co inni powiedzieli o tobie, to już wystarczy, ja cię więcej nie będę pytać”. I tylko mówi, żeby podpisać i do widzenia. Podpisałem i więcej śledztwa nie miałem.
    </section>
    <section>
        <time>2888</time>I tak dosiedzieliśmy do sierpnia i 21, 22 i 23. odbył się sąd. Trzy dni nas sądzili. Naprzód poszły trzy wyroki. Dowódca „Grot” dostał karę śmierci. Hentosz ten, który wysadzał lokomotywę, dostał karę śmierci i Buca dostał karę śmierci. Były trzy wyroki śmierci. Sądziło nas pięć osób, mam ten dokument. Reszta były wyroki po 10 lat, po 7 lat, po 6 i jeden jedyny wyrok był 5 lat, taki najmniejszy – kolega, chociaż z mojego rocznika, ale bardzo taki mały. On nie był w organizacji, ale mieszkał koło komendanta i do niego należało naprzód przyjść i on wiedział, gdzie komendant jest, to takie było dla wtajemniczonych. Na rozprawie sądowej najlepiej powiedział ten Orski z "Baszty" warszawiak. - „Jakim prawem wy nas sądzicie, myśmy nie zdradzili żadnej ojczyzny. Jesteśmy Polakami i niedługo przyjdzie taki czas, że my was będziemy sądzić, bo my jeszcze nie zapomnieliśmy o Katyniu”. Jak on zaczął mówić o Katyniu, to ten prokurator wstał i mówi: „Odbieram ci głos i milcz”. No i wtenczas zamilczał.
    </section>
    <section>
        <time>2986</time>Po rozprawie sądowej zabrali nas wszystkich i z tego więzienia, z ulicy Krasickiej i Sądowej, zawieźli nas do politycznego więzienia we Lwowie na Łąckiego. Piękne, duże więzienie z czerwonej cegły. Nie wiem czemu wszystkie więzienia były z czerwonej cegły, wszystkie. Zawieźli nas na trzecie piętro, cela taka może 6 metrów na 4. Elegancki parkiet, muszla klozetowa na miejscu i umywalka. Cholera, ja w domu tego nie miałem przed wojną, a tutaj taki luks. To było polityczne więzienie. I w tym więzieniu zebrali się wszyscy. I jeszcze muszę powiedzieć państwu, że nasi rodzice przywozili nam jedzenie, paczki. I ci skurczybyki odbierali te paczki, ale w czasie śledztwa nie dawali nam. I później, jak się skończyło śledztwo, to każdy dostał po sześć paczek, to znaczy po sześć worków. Większy worek, mniejszy worek. Ale większa połowa już była do wyrzucenia, bo się zepsuło, to co było świeże - spleśniało. Także z tych sześciu został jeden woreczek. No i każdy to co miał, siedzimy… Ale jesteśmy razem, nikt z nas nie wierzył, że będziemy siedzieć tyle lat. Najbardziej nam było żal naszych kolegów, którzy dostali ten wyrok kary śmierci. Myśmy tylko przeżywali ich wyrok, a o naszym się nie martwiliśmy. Mówiliśmy: „Jeszcze trochę, Polska nam pomoże, Polska nas wyciągnie z tego kryzysu”. Nikt w to nie wierzył, wtenczas był taki okres. Zresztą zaraz będzie wojna. Ameryka na pewno... Tak mówili starsi. Ja byłem młodszy, to słuchałem, co mówili.
    </section>
    <section>
        <time>3115</time>Po tygodniu czasu, otwierają się drzwi i lejtnant wyczytuje nazwiska, wyczytał wszystkich moich kolegów oprócz mnie. Wszystkich zabrał, a mnie zostawił. Jeszcze się zdążyłem z nimi pożegnać i oni poszli. Na drugi dzień wyprowadzają mnie z tej celi i zaprowadzają mnie gdzieś na dół, na samym na dole była taka ciemna cela, nieduża. Już nie było parkietu, tylko był normalny beton. I mnie rzucają do tej celi. Siedzę sam. Ciemno tak, żarówka jedna, patrzę się po ścianach, a po ścianach były takie różne napisy po polsku, po ukraińsku, w jakimś innym języku, z 1940 roku, z 1941, z 1943, już zatarte, ale były. I, proszę was, z tych wszystkich nerwów, z tych wszystkich przewin dostałem takich boleści żołądkowych, że się zwijałem. Biłem, pukałem do tych drzwi i mówię do dozorcy, że żołądek mnie strasznie boli. A on mówi, co ja ci zrobię, nic ci nie poradzę. Mówię: „Wołaj wracza”. Po dwóch dniach nie przyszedł lekarz, tylko przyszła pielęgniarka. Ja już nic nie jadłem. I mówię jej. Ona mnie tutaj pomacała tylko i dała mi takie czarne pastylki – węgiel. Mówi: „Kuszaj, nie mam lekarstw innych”. I, proszę was, dziesięć dni miałem krwawą dyzenterię. Nic, tylko krwią robiłem. Ta siostra mi tylko powiedziała: „Ty jesteś młody, może przeżyjesz. Nie mam żadnych lekarstw. Ale ja ci tylko radzę..." – a dawali nam raz na dzień 40 deko chleba i taką miskę zupy pszenną, to kazała mi tylko spijać tę wodę. I ja spijałem tylko wodę przez dziesięć dni. I po dziesięciu dniach doszedłem jakoś do siebie. Nie miałem już tego rozwolnienia.
    </section>
    <section>
        <time>3266</time>I po dziesięciu dniach puka w drzwi, wali, mówi: „Wychodi! Zabieraj swoje rzeczy”. To ja te dziesięć pajdek do worka i wychodzę. I mówi:„Przerzucają ciebie do drugiego więzienia”. I przychodzi oficer z pistoletem tylko, i wyprowadzają mnie z tego więzienia, i mówi: „Idziemy do więzienia na Zamarztynowie”. To co ja miałem do gadania. Idę. A byłem ubrany w tych oficerkach, w kurtce, w rajtkach, czapka, a tutaj tak ciepło, to sierpień. Ludzie idą, od razu nas omijają, bo widzą, że może jakiegoś Banderowca prowadzą, prawda. Ja idę, ale już nie mogę, zaczynam się tak słaniać, bo mi słabo i ten lejtnant pyta: „Co z tobą?”. Ja mówię, że byłem chory. On mówi: „Wytrzymaj, już niedaleko jest to więzienie”. I doprowadzili mnie do tego więzienia, tam mnie przyjęli, on mnie zdał. Do więzienia mnie przyjęli i rzucili mnie do takiej celi – więzienie na Zamarstynowie było zrobione z byłego klasztoru. Łukowate sklepienia, potężne drzwi, grube takie na pięć centymetrów, obite blachą, tam był kiedyś klasztor.
    </section>
    <section>
        <time>3361</time>No i otworzyli celę, wrzucili mnie do celi. W celi siedzi może sześć czy osiem osób. I czterech wojskowych. I to było moje pierwsze zapoznanie się z tą celą. Ale jeszcze jestem słaby. Położyłem tak sobie tę swoja kurtkę na betonie i siedzę, tak się przyglądam. Pierwszy podszedł do mnie jeden z tych oficerów, mówi: „Ja jestem starszy celi, kto ty jesteś?” – pyta się mnie. Ja mówię: „Jestem Polakiem zasądzonym za polityczną sprawę jako wrag naroda”. On mówi: „Jaki ty wrag naroda? Ty Polak, to jaki wrag?”. No i to było takie pierwsze zapoznanie. W tym więzieniu rano była pobudka o szóstej godzinie, to trzeba było wstać, już nie można było leżeć. I do godziny dziesiątej. Później wyprowadzali z celi do ubikacji, każdy robił co potrzeba, umył sobie tylko twarz, wracali z powrotem. Rano dawali kawę czarną i 40 deko chleba a po południu dostawałem miskę takiej rzadkiej nie wiadomo z czego zupki. I to było wyżywienie na cały dzień.
    </section>
    <section>
        <time>3462</time>Jestem teraz w celi na Zamarstynowie, ale chcę się cofnąć jeszcze na sekundę do tyłu, do więzienia na Łąckiego. Rozdzielili nas, ja nie wiedziałem dokąd moi koledzy pojechali. Dopiero na zesłaniu spotkałem się z jednym z kolegów i dowiedziałem się, że moi koledzy zostali przerzuceni z Łąckiego, z więzienia, na punkt przejściowy na Pełtewną, to jest we Lwowie, tam był punkt przejściowy, gdzie było zbiorowisko więźniów, skąd wysyłali do obozów. I część moich kolegów pojechała do Kazachstanu do pracy, a ci, którzy dostali wyrok śmierci, wszyscy troje pojechali do Workuty i część więźniów. Także niektórzy koledzy na Workucie byli w jednej brygadzie. I tak samo byli w jednej brygadzie koledzy w Kazachstanie. Ja przez sześć lat obozu nie miałem żadnego kolegi, ani nawet Polaka, który by był razem ze mną. I to chciałem powiedzieć.
    </section>
    <section>
        <time>3542</time>Teraz wracamy do celi na Zamarstynowie. Ja budziłem troszeczkę zainteresowanie tego kapitana – byłem młody, bez zarostu, byłem ładnym chłopakiem i ten kapitan się zainteresował i zaczął ze mną prowadzić taką rozmowę: kto ja jestem, jak rodzice, jak było za okupacji, jak było przed wojną. On mógł mieć około pięćdziesiąt parę lat. On pamiętał czasy carskie i tak zaprzyjaźniliśmy się z nim. Po tygodniu czasu otwierają się drzwi i tak odzywa się ktoś: „Na bukwu „G” jest kto?”. Okazuje się, ze ten kapitan był na literę „G”. - „Ja". - "Imię i otczestwo?”. Podaje. - „Połuczaj peredacz”. To znaczy dostawaj paczkę. Podchodzi, a ten wręcza mu taki węzełek do ręki i zamyka drzwi za sobą. Kapitan rozkłada, a tam było osiem ziemniaków, takich ugotowanych, dwa śledzie do tego i paczka machorki jeszcze. I ten kapitan mówi: „O, to moja wajenna padruga”. To moja wojskowa przyjaźń dała mi paczkę. I ten kapitan wziął te ziemniaki i rozdzielił, tak że każdemu dał po kawałku i mnie. I nawet mnie dał kawałek śledzia. Ja widzę, że to taka sytuacja, a miałem jeszcze chleb, wyciągam dwie pajdki i też podzieliłem. I to była pierwsza moja nauka na przyszłość, że należy współżyć z ludźmi. I to było bardzo ważne. I tak żeśmy siedli i zjedliśmy to.
    </section>
    <section>
        <time>3669</time>Ale po tym zjedzeniu, ja nie paliłem papierosów, ale ci panowie starsi oficerowie palili. - „Machorka jest, gazjeta jest, a agnia nie tu”. A taki sierżant mówi: „Tawarisz lejtnant, budziet’ agon’!”. I dawaj: „Ściągajcie buty!”. Ściągamy buty, ja swoje oficerki i kazał położyć te buty, popatrzył się, wybrał moje buty. Były podzelowane taką skórą i z takiej zwatowanej kurtki wyciągnął watę, skręcił ją tak, skręcił, potem położył na betonie, wziął mego buta i tak zaczął kręcić: raz-raz-raz-raz-raz. I później się patrzy, czuje swąd, rozerwał i był ogień. I pierwszy raz w życiu widziałem, że z takiej waty można zrobić ogień. Później to już było normalne. Mieli my taką małą deseczkę, najważniejsza była deseczka, bo watę to każden miał, jak nie w czapce, to w spodniach. I zapalili, byli zadowoleni tak.
    </section>
    <section>
        <time>3748</time>Siedziałem w tym więzieniu miesiąc czasu i dopiero po miesiącu zaprowadzili mnie do łaźni. Kazali mi rozebrać się do naga, wszystkie rzeczy musiałem zdać, rzucili takie okrągłe obręcze i te rzeczy trzeba było położyć na obręczy, a samemu na golasa wchodzić do tej łaźni. Tam były kobiety fryzjerki. I trzeba było ręce do góry – goliły pod pachami i każe mi się trzymać za koniec członka i goliła mnie tutaj te włosy. I mówiła: „Oj, taki mały, to ty nie tego”. I śmieją się, choroba: „Tu nie ma co golić”. Zarostu w ogóle nie miałem. Ale taki byłem zadowolony, bo to była moja pierwsza łaźnia. Już zacząłem do siebie dochodzić po tej chorobie.
    </section>
    <section>
        <time>3814</time>I może siedziałem miesiąc czy półtora w tym więzieniu i szykuje się etap. Wywożą nas. Zebrali nas na dziedzińcu, podjeżdżają samochody ciężarowe. Oni mieli taką metodę, że kazali siadać pierwszemu – to byłem ja, nogi musiałem rozłożyć, ten następny siadał tutaj między nogami i znowu rozkładał nogi, i następny, następny, następny, dziesięć, dziesięć, dziesięć, tak w ten sposób. Nie było szansy ucieczki żadnej. I tymi samochodami zawieźli nas na dworzec towarowy. Na dworcu towarowym nas wyładowali i mówią: „Na kolana!”. Wszyscy siedzimy na kolanach, później po jakimś czasie przyszło więcej konwojów, otoczyli nas psami i był taki stół. Na jednym stole kroili chleb i każdy podchodził, dostawał kawałek chleba, przechodził dalej, była beczka ze śledziami, on z beczki wyciągał śledzia, jeden dostał mniejszego, drugi większego, to nieważne, śledzia i w bok, w bok. Było piętnaście wagonów towarowych. Wagony nie były przystosowane do przewożenia więźniów. Wagony do przewożenia więźniów miały dwa okienka zakratowane, miały otwór, który służył jako ubikacja, a te były kryte w ogóle. Dlaczego tak było, my nie wiedzieli, ale potem domyśleliśmy się. Załadowali nas po sto osób do wagonu. Ręce trzymamy w górze i każdy głodny je chleb ze śledziem, chleb ze śledziem. Najedliśmy się i w końcu ruszamy.
    </section>
    <section>
        <time>3935</time>Jedziemy. Przejechaliśmy może osiem godzin. Jakaś stacja – a tu wszyscy krzyczą: „Wody! Pić się chce!” – po tych śledziach, holender. Stoimy, sikać nie ma gdzie. Każden tam, gdzie stał, tylko wyciągał z rozporka i sikał. Jedziemy drugi dzień – nic jedzenia nam nie dają. W końcu drugiego dnia pod wieczór zajechaliśmy pod taką rampę, gdzie dają wodę do lokomotywy. I tak podjechał jeden wagon, a on tym szlauchem otworzył drzwi i takie miał wiadro, nalał do tego wiadra, rzucili się, kto był blisko, to wypił. To on tym szlauchem, tą wodą po wszystkich tak. Jeden wagon, następny, znowu wagon, następny. Komu się trafiło, to miał. I zmoczył wszystkich. Trzeci dzień, dojeżdżamy, z dala widać takie słabe światła. Później po mału wjechaliśmy, wszystko zburzone – okazuje się, że to Kijów. Jesteśmy na takiej dużej stacji. Pociąg stanął i okazało się, że byliśmy w Kijowie. Otwierają wagon, a tutaj towarzystwo wszystko wyskakuje z tego wagonu i rzuca się, bo najwidoczniej był deszcz, była burza, bo były takie kałuże na tym peronie. I wszystko się rzuca do tej wody. Ci strażnicy zobaczyli to, stali z psami, psy się rwały do nas, ale nikt nie uciekał - ci co pierwsi, to się napili, a ci co byli później, to już tylko błoto chłeptali. Ale tak, proszę was, język to się robił taki kołowaty i wystawał z tego pragnienia.
    </section>
    <section>
        <time>4052</time>Z każdego wagonu parę już nie wyszło. Jak byli starsi, chorzy na serce czy na inne choroby. Nie wytrzymali. Zawsze z każdego wagonu kilka osób było. I tak jak każdy wagon stanął, musieliśmy stanąć na baczność, wziąć kolegę pod rękę i tak stać. Później padła komenda: „Pierwszy wagon – ja byłem w trzecim, to zacznijmy od razu od trzeciego – podchodzić do przodu!”. Przed nami stało pięciu enkawudzistów. I pierwsza piątka podchodziła, oni robili szczegółową rewizję od góry do dołu, obcinali wszystkie guziki, jakie mieliśmy w ogóle i po obcięciu tych wszystkich guzików musiałem się jedną lewą ręką trzymać spodnie i kalesony, a prawą ręką ten woreczek, co miałem jeszcze swój dobytek tam. I tak odchodziłem. Następna piątka. Kiedy tak wszyscy przeszli, utworzyła się kolumna. Kolumna została otoczona przez konwojentów z psami. Kolumna prowadziła się w ten sposób, że ja trzymałem kolegę pod prawą rękę, kolega następnego też prawą ręką i tak: głowa na dół, nie wolno się rozglądać ani w prawo, ani w lewo i szeregom marsz.
    </section>
    <section>
        <time>4140</time>Idziemy przez Kijów. Kijów cały spalony, zbombardowany, zniszczony, w niektórych miejscach były gruzy takie. Szliśmy może z pół godziny, może więcej, dochodzimy – a tu więzienie, potężne więzienie z czerwonej cegły. Otworzyła się jedna brama, druga, zaprowadzili nas na podwórze więzienne i pada komenda: „Na kolana!”. I cała grupa pada na kolana. Wychodzą z tego więzienia oficerowie, a tu wszyscy krzyczą: „Wody! Wody! Wody!” A ci zorientowali się, jeden z nich poszedł do tego więzienia, wyniósł pięć kubków i były takie dwie duże beczki z deszczówką. I pierwsza piątka dostała po kubku, podchodził do tej beczki, tej deszczówki nabierał, wypijał, podawał następny i odchodził na bok. I tak się wszyscy napili pierwszy raz dopiero po trzech dniach.
    </section>
    <section>
        <time>4216</time>Później zaczęło się rozdzielanie, bo to więzienie miało kilka pięter, jeszcze jak się później dowiedziałem, to pod ziemią miało. Jakaś grupa ze mną – może nas było dziesięć, może dwanaście, dostaliśmy przydział na trzecie piętro. Idziemy po schodach na to trzecie piętro, na przeciwko nas idzie jakaś grupa, to nas momentalnie ten strażnik, co prowadził: „Do ściany!” – mówi. I trzeba było się rękoma oprzeć o ścianę i głową też o ścianę i jak już ci przeszli – oficerowie z więźniem – to wtenczas można było iść dalej. No i dochodzimy na miejsce. I ten dozorca otwiera drzwi… a z tych drzwi buchnął taki gorąc i smród, że my nie chcemy iść. Boimy się. Zbuntowaliśmy się: „Nie pajdziom!”. - „A wy job’ waszu mat’! Nie pajdziocie?”. Poszedł do telefonu, na każdym korytarzu był telefon i coś tam rozmawiał przez telefon, wpada trzech takich byków, choroba, z karabinami, i kolbami wtłoczyli nas do celi, i zamknęli drzwi, i koniec. A tam tak siedzieli ludzie, jak panu pokazywałem na tym zdjęciu. Wszystko siedzi na betonie – osiemdziesięciu chłopa. Zarośniętych jak rozbójnicy.
    </section>
    <section>
        <time>4324</time>A my tutaj, dwanaście osób stanęło za drzwiami, bo nie gdzie co, i naraz wychodzi elegancki gość w spodniach, koszulce marynarskiej, wytatuowany i mówi: „Ja Miszka Pahan”. Słucham, ja tylko słuchałem. - „Ja jestem Miszka Pahan, jestem waszym starszym tej celi, macie mnie słuchać”. I podchodzi do tych pierwszych więźniów, skopał ich, skopał, żeby się posunęli i zrobili miejsce dla nas. I jestem pierwszy raz w sowieckim więzieniu w Kijowie. Tam godzina szósta była pobudka, godzina wpół do siódmej gonili nas do latryny. Latryna – pierwszy raz taką latrynę zobaczyłem. Bo nie było żadnej ubikacji, nic, tylko były takie dwa pedały i dziurka, i tak się zainteresowałem, bo nie wiedziałem jak to zrobić. Kupkę mi się zachciało, ale trzeba było szybko – albo robisz kupkę, albo się myjesz. Ja tak się przypatrywałem tym pedałom w podłodze i temu otworowi do robienia, że już nie zdążyłem się umyć. Wygnali nas i przygnali następną partię. Pierwszy raz w życiu zobaczyłem taką ubikację. Potem po tej ubikacji dostaliśmy 40 deko chleba, miskę rzadkiej… taka woda zaprawiona mąką i to koniec. Wieczorem też o godzinie gdzieś szóstej miska takiej bałandy i koniec. Dziesiąta godzina i można było spać. To było całe wyżywienie w tym więzieniu.
    </section>
    <section>
        <time>4462</time>Całą celą rządził Miszka Pahan. On miał w rogu celi swoje legowisko, eleganckie koce pościelone, duży placyk, a obok niego leżeli tacy młodsi złodzieje. To było ich królestwo. Po tygodniu czasu ci młodzi podchodzili do nas i patrzyli w co jesteśmy ubrani. I później szli do tego Miszki, i ten mówił: „Da, da, da, da, da” i podchodził, i mówi tak: „Znimaj! Ściągaj ten płaszcz, ściągaj te buty, ściągaj tą kurtkę”. Do tych poszczególnych. No i wszyscy… Jeden się tylko postawił – dostał cios w żołądek, padł, jeszcze ci młodzi złodzieje go skopali i i tak mu zabrali. W końcu przyszła kolej na mnie. Podobały im się moje oficerki i podchodzi do mnie taki Lońka – skurczybyk, może miał dwadzieścia lat. - „No smatrij kakie sapagi! Ty szto? Oficer?”. Ja mówię: „Nie, nie oficer”. - „To u was wszystkie pany takie nosiły buty?”. Ja mówię : „Wszystkie pany nie nosiły, ale kto mógł, ten nosił”. On tak chodził, oglądał, kazał mi stanąć, naokoło chodzili - nigdy oficerek nie widzieli, nie było takich butów. Poszli tam i słyszę jak mówią: „Weźmiemy czy nie weźmiemy…". A on mówi: „Wazmiom, peredziewajut’!” – przerobią - mówi. Podchodzi do mnie i mówi: „Snimaj!”. I ja mu mówię: „No to snimaj” i tak daje nogę - cholera, nie mogli ściągnąć. Lonia podchodzi do mnie, ogląda te buty i mówi do drugiego: „No kak te buty pajdut’ czy nie pajdut’?”. To znaczy – pójdą czy nie pójdą. A ten drugi mówi:„No peredziełajut’” – poprawią, przerobią i będzie dobrze. Lońka mówi: „No ty, Kadet – tak mnie nazywali – nie oficer a kadet - snimaj!”. Ja podnoszę nogę i mówię: „To ściągaj!”. Noga na podbiciu była spuchnięta, bo nie ściągałem buta trzy dni, jeszcze mi w wagonie obsikali te buty, bo każdy sikał pod nogi, jak żeśmy jechali, były też mokre. Mordowali się, nie mogli.
    </section>
    <section>
        <time>4601</time>W końcu jeden ściągnęli, drugi ja im pomogłem i taką ulgę ja sam poczułem, zostałem tylko w onuckach. No ale mówią: „Mamy buty, dawaj i rajtki! Ściągaj te galifiety!”. No i ściągnąłem te rajtki, miałem takie fajne, węgierskie. A podchodzi drugi taki złodziej i zamiast tych butów, to przynosi mi takie buty stare wojskowe. - „One na froncie były, to frontowe, będzie ci się fajnie nosić”. But trzy razy większy od mojej nogi, do tego dają mi spodnie takie, że jak naciągnąłem, to góra była pod szyję, a nogawki w dole, to nic, nogawki zakasałem, to nic złego, jeszcze się przyda. No i tak już jestem ubrany, ale jeszcze kurtki mi nie zabrali – na tej kurtce siedzę. I to zabrali mnie, no i trudno. Ale na drugi dzień jeszcze przyszli po kurtkę. Zamiast kurtki dali mi szynel taki wojskowy długi, cholera, też. Ale tak mnie polubił taki jeden – jego zwali, kliczka, jego przezwisko było Kasoj. Kasoj to był taki też młody złodziej – w moim wieku. I Kasoj mnie polubił, bo byliśmy w jednym wieku. I on do mnie mówi: „Kadet, znajesz szto, ten szynel oczien długi. Ja ci go obetnę na dole tak na pół metra, będziesz miał kurtkę, a to sobie zwiniesz i będzie pod głowę poduszka”. Ja mówię: „Fajno” i oddaję mu ten. A oni mieli żyletki ci złodzieje, oni mieli swoje sposoby. Potrafili jedną żyletkę przełamać na pół i trzymać tak w palcach – to się nazywało „mojka”. I jak ktoś się im sprzeciwiał to oni tylko tym ruchem – raz – i po twarzy przejeżdżali i rozcinali całą, cholera. I on wziął, i obciął mi ten płaszcz, i ja zostałem w tej celi Kadetem.
    </section>
    <section>
        <time>4770</time>Koło mnie leżał taki nasmien – a ja powiedziałem już po rosyjsku - nasmienem nazywali narodowości kaukaskiej. Wszyscy nie-Rosjanie, a z Azji, z Kaukazu, to nosili nazwę "nasmien". Tak potocznie nazywali ich. Leżał tak i cały czas mu nie mogłem wytłumaczyć, bo to był taki z Kaukazu człowiek, co to znaczy „kadet”. Powiedziałem mu, że to taki młody chłopak, który chodzi do szkoły oficerskiej i tak dalej. No i pierwszy raz, po miesiącu czasu… Zabrali te wszystkie rzeczy i jednego dnia dyżur miał jeden dozorca, oni te rzeczy pakowali do worka, i wydawali temu dozorcy. Ten dozorca zabierał, za parę dni, jak miał dyżur, to przynosił im chleb, słoninę, machorkę, co było trzeba. Nawet i wódkę jak chcieli. I na tym polegał dobrobyt właśnie tych złodziei. Ciurma ta do dom radnoj. Oni sobie żyli tak. Ale proszę sobie wyobrazić, sześćdziesiąt chłopa nie dało rady takiemu jednemu bandziorze i pięciu złodziejom. Wszyscy się bali. No baliśmy się najwięcej my, bo myśmy przyjechali z Zapadnej Ukrainy, nigdy nie byliśmy w takiej sytuacji. Aż w końcu przyszedł etap – przyszło pięciu oficerów węgierskich – takie fajne goście, przystojni, jeszcze w mundurach, widać tylko mieli pagony zerwane. I od razu się do nich dorwali, do tych oficerów, jeden się z nich postawił, to został skopany, zbity i ci oficerowie niedaleko koło mnie leżeli, i ja się potem z nimi zaprzyjaźniłem, ale nie mogłem się dogadać, jeden umiał tylko troszkę po ukraińsku, po polsku, po rosyjsku tak. I tak żeśmy z nim rozmawiali.
    </section>
    <section>
        <time>4918</time>I później cud się stał. Po półtora miesiąca, siedziałem tam, idziemy do łaźni. Wypędzają nas z tej sali, na korytarzu nas gromadzili, na dół, dwa piętra, przychodzimy, a tutaj… Jeszcze muszę się wrócić. W naszej celi było dużo wszy. A wszystko było zarośnięte, brody mieli niektórzy takie. Wszyscy mi zazdrościli i tak przechodzili do mnie i głaskali mnie po twarzy: „No, gdzie twoja boroda, gdzie twoja boroda?”. Mówię, że jeszcze nie wyrosła moja broda. A oni mieli takie duże brody i proszę sobie wyobrazić, że mieli wszy w tych brodach. To nie dość, że w ciałach, to jeszcze w brodzie wszy. I ten Pahan, Miszka Pahan zabawiał się. Ci wszyscy, którzy mieli te brody, to byli starsi, i namiętni palacze. W tej celi był jeden grzebień, zrobiony z aluminiowej blaszki, tak wycięty i oni dostawali ten grzebień, i każdy wyczesywał sobie z brody te wszy. Dziesięć wszy, dwanaście. I ten Miszka zebrał dwadzieścia osób, i kto miał więcej wszy ten dostawał papierosa. Tak się bawili, bo to było takie zajęcie, cholera no.
    </section>
    <section>
        <time>5015</time>A w końcu po półtora miesiąca popędzili nas do łaźni. Pierwszy raz jestem w takiej dużej łaźni. Para duża, dostaję taką, to się nazywało szajka albo tawik – to był taki cebrzyk drewniany napełniony wodą, a do tego jeszcze mydełko. I ja namydliłem się, troszkę się umyłem, a później się patrzę, ktoś tam, no co on zwariował? Gość w skarpetkach, majtkach i w takiej koszulce w kratę kąpie się i myje. Ja podchodzę do niego i pierwszy raz w życiu zobaczyłem wytatuowanego człowieka. Nigdy przedtem nie widziałem. I stoję, i się gapię na niego, a on do mnie: „A szto ty czaławieka nie widił?”. I chciał mnie uderzyć, ale ja odskoczyłem, przychodzę na miejsce, ale już nie ma mojej wody i mojego mydła, ukradli, zabrali. I tak się człowiek uczył – na swoich własnych błędach. Ale co zobaczyłem, to było moje. A później już widziałem, jak robią tatuaż. To trzeba było tylko od buta odciąć kawałek gumy, skręcić watę, zrobić ogień, spalić tę gumę, rozmieszać z wodą, jedna igła i już robili tatuaż tak. Prostym sposobem. A później to wszystko robiło się czerwone, bo to zakażenie było, kto przetrzymał ten miał, a kto nie – nikt się tym nie martwił. Ojej…
    </section>
    <section>
        <time>5127</time>I w tym Kijowie to byłem ponad dwa miesiące. Już jest grudzień, koniec grudnia – zimno, na dworze zimno, przez okno zimno, jak wiatr zawieje, a w celi ciepło – tyle ludzi. I co jest? Jeden jedyny sukces – po tej łaźni, jak wyrzucili te rzeczy nasze z prażarki, wszystkie wszy były wybite i już nas nie zaprowadzili do tej celi, tylko piętro niżej do innej i tam już dezynfekcja była zrobiona, już nie mieliśmy tych wszy.
    </section>
    <section>
        <time>5161</time>Ale po dwóch tygodniach znowu zabierają mnie i wywożą z tego więzienia w Kijowie. Jadę, ale już w tak zwanym stołypińskim wagonie. Stołypin to był taki minister za cara, który wymyślił takie wagony do przewożenia więźniów. To był taki normalny wagon, tylko przedziały były zrobione z siatki. I ta główna też droga, te drzwi, co się otwiera do przedziału, wszystko było z siatki. To tak wyglądało, że tam siedziały same małpy, a tu tędy strażnik chodził. I w tym stołypińskim wagonie po paru dniach przewieźli mnie do Odessy. Odessa też była zbita, spalona. Część wagonów pojechało w inną stronę, a reszta tych młodych zabrali nas i jakieś może pół godziny pędzili nas ulicą Lordowskaja Droga, tak się nazywało to. I przy tej Lordowskiej Drodze była kolonia dla niepełnoletnich. Tutaj już było całkiem inaczej.
    </section>
    <section>
        <time>5249</time>Doprowadzili nas do tej kolonii, naczelnik nas zdał, ten oficer, który nas konwojował zdał nas. W kolonii nas przyjęli, zaprowadzili nas za bramą i tu jest już inne życie. Tamci odeszli, a myśmy zostali. Od razu okrążyli nas młodzi tacy dobrze ubrani i tak – kazali nam się ustawić po trzy osoby w rząd – pierwsza trójka, druga trójka, trzecia trójka, raz, dwa trzy i później znowu, i oni chodzili, i tak: „Ty, ty, ty i ty” – wyłapywali. Okazuje się, że kolonia była we władaniu „suk”. Suka to jest złodziej, który chce się nastawić na normalnego obywatela. I między sukami a złodziejami, między sukami a błatnymi była wieczna wojna – i w obozie, i w więzieniu, i w kolonii karnej, i nawet w tej mojej kolonii dla niepełnoletnich. Bo od razu: „Albo będziesz suką, albo ci odbijemy żebra, odbijemy ci nerki”, a mieli na to sposoby, bo przykładali deskę z boku, walili młotem i było po nerkach. Ani znaku nie było, a chłopak już był kaleką. I bili tak do nieprzytomności. To żeby ratować życie, to się przyznało, że jest suką. A reszta to byli banderowcy, ja – Polak tylko i więcej nikogo, jeden.
    </section>
    <section>
        <time>5361</time>I od razu nas przydzielili do takiej dużej sali. A my wszyscy krzyczymy, że chcemy jeść, a oni: „Dobra, zaraz dostaniecie”. Zagnali nas do stołówki, dali nam taką rybną jakąś zupę, pajdkę chleba i wszystkich gonią do łaźni. Do łaźni i od razu kazali nam zrzucić te rzeczy i dostaliśmy takie zimowe – watowane spodnie, bo to już był styczeń, zimno. I każdy dostał przydział – ja dostałem przydział do cechu blacharskiego. I to był taki duży budynek trzypiętrowy, na drugim piętrze były sale. Był cech ślusarzy, był cech elektryków, był cech blacharzy, nie wiem dlaczego, ale przysłali mnie do blacharzy - musiałem być blacharzem. I w tej kolonii pierwszy raz spotkałem Polaka, w mojej sprawie - Tadzia Skrabę i Filca. I było nas czterech Polaków – Tadzio Skraba, Filc, ja – Bukowy i Galemba – Edzio ze Lwowa. To było nas czterech Polaków. Młodzieży było może trzysta. Ale banderowcy trzymali się osobno, my Polacy też – nieduża grupka. Najgorsze było to, że nas tylko było dwóch w jednym pokoju, a następni byli w innych pokojach. Najlepiej mieli banderowcy, bo ich było najwięcej. Ale to byli tacy banderowcy zarośnięci, którzy mieli wąsy, zarośnięci, a przez to byli jako niepełnoletni, jeszcze nie mieli osiemnastu lat, ale mieli papiery jak niepełnoletni i tak tam byli.
    </section>
    <section>
        <time>5481</time>Rozkład dnia był taki: pięć godzin do szkoły, a pięć godzin do pracy. Szkoła polegała na tym, żeśmy siedzieli zmarznięci w klasie, klasa była nieopalana, nauczyciel siedział też w kożuchu albo palcie i opowiadał nam o dziejach Odessy. Nie było czym pisać, nie było papieru, taka pseudo-szkoła. Po miesiącu czasu przychodzi pani taka elegancka i będzie nas uczyć angielskiego. Ja w więzieniu nauczyłem się angielskiego – do dziesięciu liczyć. Bardzo inteligentna, widać, że z porządnej rodziny inteligentnej i zaczęła nas uczyć angielskiego, ale gdzie tam – wszyscy zmarznięci. Ale to była jedna jedyna nauczycielka, gdzie wszystko siedziało cicho. Bo na innych lekcjach to wychodzili, przychodzili, nikt się nie przejmował tym nauczycielem. Ci złodzieje to mieli swoje konszachty. Jak wychodzili z pokoju, to w pokoju zostawiali dwie osoby do pilnowania tego pokoju. Bo jak nie upilnowali to zaraz co kradli? Prześcieradła. Tylko prześcieradła to była jedna rzecz, którą było można ukraść i zbyć, sprzedać. A tak innego to nic. A ta pani, bardzo taka fajna, miła, później w końcu zapoznała się ze mną i z Tadziem Skrabą. Myśmy jej opowiedzieli o swoim życiorysie i tak dalej, i ja ją prosiłem, żeby napisała do mamy. I wiecie, ona napisała list i ten list moja mama trzymała z Odessy od tej pani, bo wiedziała, że jestem zdrowy, cały, nie choruję i tak dalej. I to była jedyna rzecz. I tak to przeszła zima.
    </section>
    <section>
        <time>5611</time>Młodzi – co tam była za zbieranina – kryminaliści wszelkiego rodzaju – od morderców, po gwałt, po homoseksualizm – wszystko. Ale oni się trzymali osobno tak i między sobą. A myśmy się trzymali oddzielnie. Oni wiedzieli, że my… „Faszysty” – tak nas nazywali. Ale jakoś tak nie czepiali się nas, żeśmy mieli spokój. I ze mną był razem ten Kasoj, później przyszedł po mnie, jak mnie zobaczył to tak witał mnie, jak kolegę. I bardzo się z nim zaprzyjaźniłem. W drugim roku, gdzieś w lutym, leżę na łóżku, już nie w tym miejscu, tylko na drugim, tam wyremontowali drugie piętro i na drugim piętrze ktoś mnie w nocy budzi, patrzę, a to Kasoj przy mnie. - „Kadet – mówi – wstawaj chlebaresko rozbambili”. Ja mówię:„Szto?”. – "Chlebaresko rozbambili! – Gdzie?". Chlebaresko to było taki punkt, gdzie kroili pajdki chleba na rano. I lecimy na dół, wpadam, a tam sami złodzieje, jak mnie zobaczyli to od razu, ale zobaczyli, że jestem ja i Kasoj, to już spokój był. Wszędzie pełno pajdek po 200 gram nakrojonych na rano – bo nam dawali 20 deko chleba rano, 20 w południe i 20 wieczorem – taka była zasada. Jak my się dorwali do tego chleba – jedna pajdka, druga, czwarta, skończyłem na ósmej. I Kasoj mówi: „Kadet, trzeba uciekać”. Jeszcze zdążył ten cały chleb duży przekroić na pół i on pół, ja pół i uciekliśmy.
    </section>
    <section>
        <time>5740</time>A siennik był nabity trocinami i tę połówkę wsadziłem do siennika i położyłem się. Najedzony, taki zadowolony leżę, ale w końcu się dowiedzieli, że ta chlebareska została napadnięta i do pokoju wpada czterech zbirów z takimi kijami i szukają – suki. Szukają kto tam był. I tak – jednego budzą pałą, drugiego budzą pałą i tak pomału zbliżają się do mnie. I szukają w tym materacu, szukają w poduszce i ja już w strachu jestem, holender. Ale doszli tutaj do mego sąsiada i uderzał go kijem, i ten się zerwał, wyskoczył z tego posłania, wyskoczył, był w kalesonach i z kalesonów wyskoczył mu penis i sika. On nie wiedział, co się dzieje w ogóle. Ten jak to zobaczył, jak się zarugał na niego: „Schowaj tego penisa - mówi - i kładź się spać”. I zawrócili, i poszli z powrotem, i znowu miałem szczęście. Ta historia z chlebem rozeszła się po kościach, bo paru chłopaków dostało kijem. No i przeszło to wszystko.
    </section>
    <section>
        <time>5830</time>Ale jeszcze teraz chcę nadmienić naszą tragedię w wyżywieniu. To rzecz była w Odessie. Kolonia była w Odessie nad Czarnym Morzem. Przeważnie codziennie mieliśmy, przywozili taką beczkę małych śledzi, nazywało się to „cziurka”. I z tej cziurki gotowali ją, dodawali do tego ziemniaków i robili takie placki. I każdego dnia dostawaliśmy kawałek tego placka na obiad, do tego trochę mętnej zupy i to był obiad, i do tego jeszcze 200 gram chleba. Wyżywienie polegało na tym, że rano dostawaliśmy 20 deko chleba, do tego rzadziutka taka zupka i koniec, i szło się na pięć godzin albo do pracy, albo do szkoły, albo odwrotnie – albo do szkoły, później do pracy. Obiad to też była jedna zupka i kawałek tej zapiekanki z ryby i koniec, i 20 deko chleba. Kolacja też – 20 deko chleba. Wszyscy chodzili głodni, młodzi, zjedli by, ale nie było co.
    </section>
    <section>
        <time>5909</time>Pewnego razu przyjechało naczalstwo, wybrało tych starszych, rosłych chłopaków, posadziło na samochód i pojechaliśmy odgruzowywać Odessę. Pracowało się dziesięć godzin, po dziesięciu godzinach zbiórka – okazuje się, że przyjechało nas czterdziestu, a na zbiórce zostało tylko dwudziestu. Wszyscy złodzieje, wszystko uciekło. Wielka konsternacja. Były troszkę tam na pewno nieporozumienia, ale trzeba było odgruzowywać. Na drugi dzień nie pojechaliśmy do Odessy, dopiero na trzeci dzień, ale wybrali samych politycznych. A polityczni to byli przeważnie banderowcy. I było kilku Rosjan politycznych, którzy chcieli przekroczyć granicę, żeby uciec na zachód. I dopiero tymi ludźmi posługiwali się. Tak żeśmy pracowali przez miesiąc czasu przy odgruzowywaniu Odessy. Wtenczas nie chodziłem do szkoły, bo jeździliśmy na dziesięć godzin. To już był 1946 rok, gdzieś na jesieni.
    </section>
    <section>
        <time>5989</time>Dostałem gorączki. Nie wiedziałem, co się ze mną dzieje, poszedłem do szpitala i bolała mnie prawa noga, z prawej strony pośladek. Lekarz mnie zbadał, położyli mnie do szpitala i na to miejsce, na ten pośladek przykładali mi termofor. Uważali, że mam czyraki. I tak leżałem z tydzień czasu. To był taki okres, że z Niemiec do Rosji przywozili tak zwane „trafijne rzeczy” – zdobyczne rzeczy z Niemiec i przywieźli do Odessy dwa takie duże maszyny rewolwerówki i tokarka czy coś w tym rodzaju. I przy rozładowywaniu tej maszyny jakoś ona spadła, coś się stało, był wypadek i jednemu majstrowi połamało nogi czy ręce. I położyli jego do tego szpitala i z Odessy przyjechała kobieta chirurg, zbadała go i robiła mu operację. Jak on biedny strasznie krzyczał… I po zrobieniu tej operacji ona samorzutnie, z własnej woli, z ciekawości, zrobiła przegląd chorych w tym szpitalu. Było nas ośmiu chłopaków, leżało. I w końcu zbadała jednego, drugiego – a asystował jej dyrektor szpitala, Żyd – doszła do mnie, zbadała mnie dokładnie, pyta dyrektora czym mnie leczy, a on mówi, że przykłada mi termofor, że to prawdopodobnie czyraki. Jak ona wzięła jego w obroty i po matuszce do niego! Dyrektor stoi, ruki paszłam, tak wzdłuż spodni i słucha ją.
    </section>
    <section>
        <time>6111</time>A ona się patrzy na zegarek, mówi: „Dzisiaj nie mogę, ale jutro trzeba mu zrobić operację, on już ma prawie początek gangreny”. Wzięła mnie tak nogę, stuknęła mnie w piętę, Jezu, jak mnie to zabolało… I poszła. Ja to już wiedziałem, na drugi dzień… A siostrą taką w tym szpitalu była tak zwana ciocia Masza. Typowa, fajna pięćdziesięcioletnia Rosjanka – mała, krępa, z dużym biustem, ale bardzo miła i sympatyczna pani. I ona przychodzi, mówi… Nie mówiła do mnie Tadeusz, tylko mnie nazywała Tadej. - „Tadej, wstajom, idziom na operację, pójdziesz charaszo”. Ja mówię: „Ciocia Masza, nie pójdę”. I tak się złapałem tego łóżka metalowego. W końcu ona poszła po tego dyrektora Żyda, przyszedł ten Żyd i ten Żyd mi przemówił do ambicji: „Ty Tadej – mówi – przecież ta lekarka nie musiała cię operować, a z własnej woli chce ci zrobić operację”. I trochę mnie się zrobiło głupio, no i wstałem. Przyprowadzili mnie do tego pokoju, tam był taki wąski stół i była pani doktor, była asystentka, pani Natasza. Każą mi się rozbierać całkiem do naga. Ja się rozebrałem, ręce sobie przyłożyłem na przyrodzenie, tak zasłaniam. A one się śmieją ze mnie: „O, takiego chorego to myśmy mieli pierwszy raz. Nie wstydź się, my to wszyscy lekarze jesteśmy”. Ale człowiek był jeszcze młody, wstydził się.
    </section>
    <section>
        <time>6216</time>No i położyli mnie na tym stole, przywiązali pasem powyżej kolan, pasem na piersiach i zaczęła się operacja. Pierwsze cięcie to było koło odbytnicy takie na pięć centymetrów, może więcej. Wzięła pincetę, podniosła mi tą skórę i taką łyżką długą, zakręconą wyskrobywała spod skóry, a tam były takie skrzepy krwi. A w sali operacyjnej jest taka lampa lustrzana i ja tak bokiem patrzyłem na tą lampę i wszystko widziałem co się z tyłu dzieje. I ona wyskrobywała, wyskrobywała, a mnie jak to strasznie bolało. Jak ja strasznie krzyczałem. A ona się mnie pyta ta pani doktor: „Ty kto?”. Ja mówię: „Polak”. - „To dawaj, dawaj – mówi – po polsku, po rosyjsku”. Najgorsze wyrazy powtarzałem po sto razy. Później po tej operacji ciocia Masza mnie pyta: „Tadej, szto ty gawarił po polsku?”. Ja mówię:„Ciocia Masza, łudsze nie gawarit”. - „A ja znaju, ja dumaju, szto ty gawarił”. Ale ta pani doktór nie dała rady tą łyżką, zdenerwowała się, kazała sobie dać rękawicę, podniosła tę skórę i tak ręką wygarnęła pół wiadra tych skrzepów. Jak strasznie śmierdziała krew, pierwszy raz tak... I później ta siostra i sanitariuszka przygotowała jej wodę taką i ona wymoczyła bandaż, podniosła mnie tę skórę i napchała mi tam bandaż. Obandażowali mi nogi, zdjęli pasy, wziąłem jedną za szyję, drugą, ciocię Maszę za szyję, instrumentariuszkę i doprowadziły mnie do łóżka.
    </section>
    <section>
        <time>6340</time>W łóżku kazali mi ręce posunąć do przodu i przywiązali mi ręce z jednej strony i nogi z drugiej strony, dlatego, że mnie strasznie swędziało tam. Ale ona powiedziała, że to będzie cię swędzieć kilka godzin, a później będzie coraz mniej, coraz mniej i przestanie. I tak było. Strasznie się męczyłem, ale już nad ranem zasnąłem. Po dwóch dniach przyjeżdża ten lekarz znowu, a ja myślałem, że znowu będzie operacja, znowu nie chciałem się dać, ale on mówił, że to nie będzie operacja, tylko przegląd. Przyjechała, wyciągnęła ten bandaż, a on był cały czarny – nie zdążyła wyskrobać wszystkiego – i w to miejsce wsadziła mi taki bandaż, ale z rywanolem. I po dwóch dniach mnie siostra sama – ciocia Masza wyciągnęła i dała z rywanolem. I przeleżałem miesiąc czasu na brzuchu, i wszystko się ładnie zagoiło. I po miesiącu już mi głupio było chodzić, robić kupkę do tej miski, wstyd mi trochę było, a ciocia Masza mówi: „Ty się nie przejmuj, to jest normalne”. Ale wstałem i poszedłem do ubikacji, a ubikacja znowu taka, jak jak ja mówiłem – dwa pedały w betonie i dziurka, nie żeby normalnie usiąść i tak pomału siadałem, opierałem się o ścianę i w końcu się poślizgnąłem i upadłem. I ta rana pękła, krew trysnęła na ścianę. I jak raz wszedł jakiś chłopak i to zobaczył, narobił szumu, zabrali mnie. Ale jak mnie opieprzali, holender, po co ja poszedłem. Ja ich przepraszałem, że nie chciałem, że mi wstyd. Ale mnie zrugali porządnie. Jeszcze miesiąc czasu tam leżałem. Odwiedzili mnie koledzy. Tadzio Skraba mnie odwiedził, odwiedził mnie ten Kasoj – Rosjanin, tam poznałem jeszcze takiego Kolę – Rosjanina z Odessy – bardzo fajny chłopak.
    </section>
    <section>
        <time>6484</time>I po tym drugim miesiącu wypisali mnie ze szpitala i wychodzę i okazuje się, że ja już nie pójdę pracować do tego cechu blacharskiego. Praca w cechu blacharskim polegała na tym, że były przywożone denka, były przywożone korpusy. Naszym zadaniem było położenie na to denko i oblutowanie dołu, i oblutowanie góry. Później był w środku otwór i później to szło do sprawdzenia. Ale nasz cech blacharski mieścił się na samym kraju tej kolonii i okna wychodziły na zewnątrz, ulicę. Ale okna były całe zamalowane zieloną farbą, ale więźniowie chłopcy wyskrobali w niektórych miejscach, wiadomo w których i jak tylko nie było majstra, gdzieś tylko wyszedł, wszystko leciało do tych okien, żeby zobaczyć trochę wolności. I to było tą jedną zaletą tego blacharskiego cechu.
    </section>
    <section>
        <time>6552</time>Wychodzę ze szpitala, a Tadzio Skraba pracuje w biurze u głównego technologa i okazuje się, ze ja tam też mam pracę. Jak się domyśliłem, to chyba tę pracę załatwiła nam ta pani z języka angielskiego, bo była w bardzo dobrej komitywie. Ale to już była zima i tak przetrwałem w tym biurze, to już była praca lżejsza, w cieple. I raz przychodzi do mnie Kasoj i mówi: „Kadet, ja mam do ciebie taką prośbę, majster z cechu elektrycznego potrzebuje chłopaka, który by mu pomógł drzewo rąbać w domu i ja powiedziałem jemu, żeby ciebie wytypował”. I przyprowadził mnie do tego majstra, on się nazywał Iwan Iwanicz albo Iwan Pietrowicz, no i zobaczył mnie, i dobra – zabrał mnie. Zaprowadził mnie na wachtę, wychodzimy z wachty, przechodzimy przez ulicę, idziemy dalej. Jestem na wolności! To niebywałe rzeczy! Możeśmy tak szli z pół godziny, takie było małe osiedle domków rodzinnych i tam mieszkała jego mama, i on tam mieszkał z nią. Przywitała nas, popracowaliśmy. Ona była taka ciekawa kto ja, co ja. Jak się dowiedziała, że Polak, to ona mówi, że w Odessie było za cara bardzo dużo Polaków i to na dużych stanowiskach, ale przyszedł 1937 rok i poznikali – mówi. A to był okres jeżowszczyzny. "Za Jeżowa" – mówi. A ja nie wiedziałem, kto to Jeżow. Nie miałem pojęcia w ogóle. I byłem tam cały dzień, był obiad i później skończyliśmy robotę, ona nas pożegnała, pojechaliśmy. Przechodzimy na wartowni i ona mi dała taki węzełek, i przed wartownią ten majster mnie zabrał, mówi: „Ja to zaniosę”. No i faktycznie, przychodzimy na wartownię, ten dyżurny na wartowni zapisał nam, że wróciliśmy i pyta tego majstra: „No jak tam, co wracz powiedział na jego nogę?”. - „Wsjo charaszo. Może rabotat’.” Nie powiedział, że do domu mnie wziął, tylko na konsultację do chirurga, dobrze wymyślił. Ja mu podziękowałem, on mi podziękował. To był jeden jedyny raz.
    </section>
    <section>
        <time>6722</time>I otwieram, przynoszę do baraku, a spałem wtenczas z Tadziem Skrabą, a w tym woreczku było pół bochenka chleba, dwie cebule i dwie suszone ryby. To dostałem jako prezent. Podzieliłem się z Tadziem. I to była taka moja jedna przygoda, Kasoj to załatwił. No i już przyszedł 1947 rok, na wiosnę, gdzieś może w marcu czy kwietniu odseparowali wszystkich, którzy skończyli osiemnaście lat, zebrali w jednym pomieszczeniu i na drugi dzień wyprowadzają nas z kolonii, ja się jeszcze zdążyłem pożegnać, tylko Kasoj się przyleciał pożegnać ze mną, a więcej już z nikim. Nawet z ciocią Maszą się nie pożegnałem. A nie, pożegnałem się. Poszedłem, pobiegłem do cioci Maszy, a ona się pyta: „Co ty tu robisz?”. A ja mówię: „Ciocia Masza, jadę na etap”. I jeszcze mnie dała też taki węzełek i tam były dwie pajdki chleba, i dwie paczki machorki dała mi, i pożegnałem się z nią.
    </section>
    <section>
        <time>6804</time>I z tymi dobrymi rzeczami wychodzę z Odessy. Jest nas może czterdzieści osób, pędzą nas pół godziny i jesteśmy w więzieniu. Do więzienia w Odessie. Znowu potężne więzienie z czerwonej cegły. W więzieniu ulokowali nas w jednej celi ze starszymi więźniami, którzy już byli po wyroku. Nawet byli zdziwieni, że tam małolatkę wsadzili, ale my już nie byliśmy małolatka. Już byliśmy dorośli – osiemnaście lat wszystko. I w tym więzieniu ja byłem miesiąc czasu. Po miesiącu czasu pobytu w celi ogólnej w Odessie, rano zrobił się szum na korytarzu, wyganiają z celi i formują etap. Wychodzimy na dziedziniec więzienny, już było tam może sto osób, ustawiamy się po piątkę, robimy kolumny i piechotą, to było wieczorem, piechotą idziemy - trzy kolumny liczyły może dwieście osób – idziemy piechotą. Przeszliśmy może z dziesięć kilometrów, dochodzimy do Punktu Pereselnego.
    </section>
    <section>
        <time>6889</time>Pereselny Punkt to znaczy Przejściowy Obóz, gdzie była zgromadzona większa ilość więźniów, z którego obozu później wysyłali do poszczególnych obozów w Rosji. Na czym polegał ten Pereselny Punkt? Ja wszystko oglądałem z ciekawością. To była siatka wysokości sześciu metrów i były porobione takie boksy. Mnie się zdawało, że jestem na korcie tenisowym i zaraz będę piłeczkę podawał. Na wysokość sześciu metrów były siatki i była tylko brama z siatki i wpędzali sto osób do jednego boksu, sto do drugiego sto, sto do trzeciego. I tak w tym boksie siedzieliśmy. Jeden dzień, drugi dzień, trzeci dzień – tylko karmili nas raz dziennie – znowu nam dawali, nie dawali nic, tylko gorącej takiej zupki ciepłej i 40 deko chleba i to na cały dzień. Rano wszyscy krzyczą do ubikacji, zdenerwowani, bo to wszyscy zaczęli krzyczeć. Przylatuje lejtnant i: „Szto dieło? - No kak szto dieło, w obornoju nada!”. A on: „Oborna jest na miesci”. - „Kak na miejscu? - Ty znajesz, szto sobaka dełaje jak chodze?”. Niektórzy zrozumieli, niektórzy nie. Znaczy, że zrobi siku, później zagrzebuje. - „To tak i wy dołżny zdełat’” - i poszedł. No to co, później już się nauczyliśmy – ręką sobie albo patykiem taką małą dziurkę, sikało się do niej, zasypywało piaseczkiem i gra. Całe szczęście, że to było już w maju, było ciepło, nie było deszczu, tylko w nocy było troszkę zimniej, ale jak myśmy się przytulili jeden do drugiego, tośmy spali do rana. Ale to było tylko, całe szczęście, że tydzień czasu.
    </section>
    <section>
        <time>7033</time>Po tygodniu czasu ładują nas znowu załadowali nas na samochody, otoczyli i wiozą nas na stację towarową. Już stoją wagony, ale normalnie przystosowane do przewożenia więźniów, to znaczy, że były rozsuwane drzwi, były cztery okienka zakratowane i był otwór służący jako ubikacja i do tego z boku stała beczka z wodą i chochla na łańcuchu. Ładują nas po osiemdziesiąt osób. Znaczy wagon był podzielony. Po środku była dziurka – otwór, po prawej stronie była półka i po lewej stronie była półka. Dwadzieścia osób na jedną półkę i dwadzieścia na dole. Dwadzieścia osób na półkę, dwadzieścia na dole. I wagon zamknięty, towarzystwo w pełni gotowe do podróży. Wszystkich załadowali. A jeszcze prowadzili nas od początku wagonu, gdzie była specjalnie taka zrobiona podstawa i na tej podstawie był karabin maszynowy, tak żeby wszyscy to zobaczyli, od tego końca nas prowadzili. To znaczy na karabinie była budka, osłonięta przed deszczem, ale karabin maszynowy było widać. No i stoimy, i jedziemy. Nareszcie pociąg jedzie. Mi się udało – wszyscy młodzi zdążyli skoczyć na górną półkę. Zawsze na górnej półce i koło okna. I jedziemy. W nocy wszyscy drzemią, nic nie oglądają, rano tylko się pytają ci z dołu: „No i gdzie my jesteśmy już?”, a tam nikt nie widział stacji, bo wszyscy śpią. Tak żeśmy jechali to stuk-stuk-stuk-stuk – miarowo. Wszystko leży i myśli. Ja też myślę: „Gdzie ja jadę, Matko Boska, gdzie moi koledzy, co moi rodzice?” - takie myśli do głowy przychodziły. Cisza jest w wagonie, nikt się nie odzywa, każdy jest pogrążony w swoich myślach.
    </section>
    <section>
        <time>7172</time>Naraz krzyczą taka i taka stacja. No dobra, ale towarzystwo… Bo jak szedł etap ze Lwowa na Workutę, na Kołymę, do Kazachstanu, no to jechali przeważnie Polacy, Ukraińcy, a tu z Odessy była międzynarodówka – cały przekrój Związku Radzieckiego, starsi, młodsi. I mówią: „O, to chyba w kierunku…”. Jak żeśmy dojechali już do Tuły: „O, Tuła! To uże pod Maskwą, niedaleko Maskwa, na wierno jedziemy na Ural”. Tak już ci, którzy znali, Rosjanie... No i faktycznie dojechaliśmy do tej Tuły, wagon stanął na dworcu towarowym, a ten kolejarz puk-puk po wagonach, a tam: „Dziadzia, skaży kuda jedziem!”. – Cisza. – „No skaży, dziadzia! - Na Maskwu. - A wy adkuda?”. A my: „Z Odessy”. A on puk-puk-puk i poszedł dalej. On się bał, bo jakby go złapali, to już by miał dychę zarobioną. Wtenczas to było normalne: dycha, dycha, dycha, to był taki podstawowy wyrok. I później dojechaliśmy do Moskwy. Przyjechaliśmy do Moskwy, tam mówią: „Oto Leninowskie Wzgórza” – g… tam widziałem, co tam mnie zależało na tych Leninowskich Wzgórzach. Stanęliśmy za Moskwą trochę. Tam nas nakarmili, napoili i jedziemy dalej. Jedziemy, jedziemy. W końcu wylądowaliśmy…
    </section>
    <section>
        <time>7283</time>Jeszcze tak. To zależało od konwoju, który nas prowadził. Jeden konwój karmił uczciwie, a drugi kradł. Jak żeśmy z początku jechali to dostaliśmy raz rzadką zupkę i raz kawałek chleba, a przez trzy dni nic. Drugi konwój, jak się ten zmienił, tośmy dostawali znowu miskę gęstej kaszy i chleb. To zależało od nich tylko, oni albo kradli, albo nie. Ale w końcu po tych perypetiach… W nocy przeważnie pociąg stawał po środku stepu czy tam drogi jakiejś, otwierały się drzwi i wchodziło do środka dwóch konwojentów i ten konwojent miał długą laskę, a na końcu laski miał taki młotek drewniany. I wszyscy z prawej strony z dołu, i z półki musieli przejść na drugą stronę, a ten konwojent z młotkiem opukiwał wszystkie ściany – puk, puk, puk, puk. Później na podłodze – puk, puk, puk. Jak popukał, wszystko się zgadza, wtenczas wszyscy stoją po lewej stronie, on mówi: „Będę liczyć, wszyscy na druga stronę”. I przeskakiwali, a on dla śmiechu walił tym kijem. I ci, którzy mieli pecha, to dostawali każden raz, ja ani razu nie dostałem, tak mi się udało. Później, jak przeszli na tę stronę, to opukał tę stronę, zamykali wagon i jechaliśmy dalej.
    </section>
    <section>
        <time>7387</time>W końcu dojechaliśmy do Swierdłowska. Jak już się znaleźliśmy w Swierdłowsku, to już wiedzieliśmy – to już ci Rosjanie starsi, nie ja, ja tylko słuchałem, co starsi mówią: „Jesteśmy na Uralu”. W Swierdłowsku dali nam taką dobrą, fajną zupę i 40 deko chleba, wody w bród. I ze Swierdłowska zawieźli nas do miejscowości, która się nazywała Iwdiel. Tu jest w mojej książce, mam ten Iwdiel, ten obóz. To było tak zwane Zjednoczenie Iwdzielskie Łagiera. Zjednoczenie gułagowskie. To było małe miasteczko. Tam było na około tego miasteczka pełno obozów. I później nas stamtąd, jednych zostawili, a nas znowu wyładowali, stworzyli kolumnę i pędzą nas. Dokąd pędzą, to nie wiadomo. Idziemy przez las, idziemy może już jeden, drugi, z dziesięć kilometrów, piętnaście kilometrów. Były dwie kolumny. Później doszliśmy do takiej, to była taka polna droga – jedna kolumna skręciła w lewo, a druga w prawo, ja byłem w prawej kolumnie. Kolumna liczyła może dwieście osób i była podzielona na takie trzy mniejsze kolumienki i ja byłem w środku. I tak idziemy, idziemy – na raz zrobił się straszny szum. Ci strażnicy łapią za automaty, ściągają z pleców, każą nam klękać, a my nie wiemy co się stało. Ale wyjaśniło się zaraz i zaczęli się konwojenci śmiać. Okazało się… Bo my byliśmy otoczeni przez konwojentów z psami. I przy pierwszej tej małej kolumnie wyskoczył zając, i ten pies wyrwał się temu dozorcy z rąk ze smyczą, i za tym zającem. I dlatego takie się zrobiło zamieszanie. Ale po chwili ten pies wrócił razem z tym zającem i poszliśmy dalej. I doszliśmy do obozu.
    </section>
    <section>
        <time>7529</time>Patrzymy się, a to tak: wysoki parkan, wieżyczki i pierwszy raz w życiu widzę rosyjski obóz. Robił wrażenie. Na około druty kolczaste, brama taka duża, pod bramą napis jakiś, koło bramy portiernia i już wychodzą z tej portierni, z tej wachty wychodzą, i wystawiają stoły, i podchodzimy. Podchodzi pierwsza kolumna: „Na kolana!”. I zaczynają, mieli wszystkie akta nasze, to się po rosyjsku nazywa dieło, po polsku akta, "licznyj dieło" – osobiste akta, i zaczynają po tych aktach sprawdzać, jak już sprawdzili to wciągają nas do obozu. I znowu trafiam do obozu – znowu pereselnyj punkt. Jeden miesiąc kwarantanny. To już był czerwiec albo lipiec. Cały miesiąc kwarantanny. Oddzielone cztery baraki od pozostałych i tu się odbywała kwarantanna. Trzydzieści deko chleba i miska pokrzywy na dzień. Ci kucharze jeździli do tajgi przywozili pokrzywy, było ich sześciu, mieli po dwa noże, stół i tak siekali tę pokrzywę – sześciu, a ci donosili – do kotła, zagotowało się, zaprawili mąką i dostawałeś tak – chlap - do michy litr takiej pokrzywy, pajdkę chleba i na cały dzień. Kto był zdrowy, to wytrzymał, kto był chory i słabowity, to koniec. I w tym była kwarantanna, może ona trwała miesiąc, może półtora.
    </section>
    <section>
        <time>7658</time>I wtenczas z tej kwarantanny już przydzielają poszczególnych więźniów do poszczególnych obozów. Odbywa się komisja lekarska. Komisja lekarska polegała na tym, że wchodziło się do pokoju, za stołem siedziało pięć, sześć osób, takich spasionych byków i tylko się przyglądało. A kobieta była lekarz i jeszcze jeden lekarz. I na przykład ja – staję całkiem goły i ona każe mi robić trzy przysiady, robię trzy przysiady, a ona stetoskopem mierzy moje serce. - „O! – mówi – u ciebie serce kak moskiewski kołakow. Charoszyje zdrowie, tylko ty chudenki, tebe podkarmit nada”. Tu mnie bada, tu trzy przysiady, tu mi palce w tyłek – jak otworzyło się wgłębienie, a nie odchodziło, to znaczy, że słaby, a mi odchodziło, tylko chudeńki. A ci już: „Ja wezme jewo”, „Ja wezmu!”. Okazało się, że to byli poszczególni komendanci obozów. Każdy komendant obozu chciał sobie wybrać najzdrowszego i najbardziej młodego więźnia. No i w końcu po tej komisji dostałem drugą kategorię. To jest pierwsza kategoria – ciężkie roboty, druga kategoria - średnia praca. I takich jak ja więcej, i zebrali nas sto osób, i pognali do tego obozu.
    </section>
    <section>
        <time>7769</time>I trafiam na drugi łagierny punkt w Iwdzielskim Zjednoczeniu. Pierwsze wrażenie: duża, drewniana brama, otwiera się, po środku duży plac wyłożony grubymi belkami, po prawej stronie parkan, po lewej stronie parkan, a w środku klomby i po lewej stronie klomby, a parkan niewysoki był, a po środku to były takie sześciometrowe belki poukładane. Dlatego, że to był teren bagnisty. Po prawej stronie były baraki tak położone i tutaj też były baraki. Koło baraków były porobione takie – o, na taką szerokość – takie deski ułożone, taki chodnik drewniany, dlatego, że to był teren bagnisty, a tam przewinęło się tysiące więźniów, to było straszne błoto. I to się nazywało leżniok. I ja trafiam do baraku jednego takiego z tych baraków, drewniany, z drewnianych beli średnicy czterdziestu centymetrów, obłożone mchem. Barak był taki podłużny i po środku było przejście, i po prawej, i po lewej stronie były wagonki. Wagonki to była taka metoda rosyjska, takie a’ la tapczany. Dwie osoby spały na dole, później dwie osoby na górze i to była wagonka, później pokażę, jak to wyglądało. Jak się wchodziło do tego baraku, po lewej stronie mieszkał dniwalny. Dniwalny to była osoba taka, która po wyjściu więźniów do pracy, sprzątała barak, przynosiła wody, paliła w piecu. To należało do dniwalnego. Ale to była szycha w obozie. A po drugiej stronie był piec, gdzie w zimie była suszyłka, gdzie suszyli walonki. I dalej był taki stół, koło tego stołu były ławy, na samym końcu miejsce, gdzie spał brygadzista. I tak mniej więcej wyglądał ten barak.
    </section>
    <section>
        <time>7934</time>Poszliśmy do magazynu, dostaliśmy sienniki, koce i poduszki, i jakiś ręcznik. Do sienników nabiliśmy trociny, do poduszki trociny, no i koc był też jakiś tam. To już było coś, nie. Tylko trzeba było się nauczyć umiejętnie spać na tych trocinach. Bo jak się ktoś bokiem kręcił, to spał na deskach, ale później się przyzwyczaił, to już wiedział jak spać – na wznak, albo nie kręcić się, to się spało dobrze. No i na drugi dzień – do roboty. Pierwszy mój dzień w pracy to pamiętam jak dzisiaj. Z tego obozu do obozu pracy szło się osiemset metrów cały czas leżniowką – to znaczy drogą wyłożoną z tych słupów i był potężny tartak, który zajął powierzchnię może trzydzieści metrów kwadratowych, potężny tartak, i była taka duża hala, i ja, i jeszcze jeden Czuwasz układaliśmy takie belki długości trzech metrów. To było wyselekcjonowane drewno, specjalnie przygotowane do awiacji – przy budowie samolotów. I układaliśmy to od góry do dołu. To była moja pierwsza praca, ale ona trwała tylko jeden dzień. Później zagnali nas do układania desek. Tartak piłował cały czas, maszyna przewoziła, myśmy układali te deski. Po tygodniu czasu z naszej brygady wytypowali dwadzieścia osób i w tym mnie… A jeszcze co najważniejsze…
    </section>
    <section>
        <time>8057</time>Pierwszy dzień robi wrażenie. Pobudka rano o szóstej – biją w szynę, szósta. O siódmej biegiem do latryny, taki rów był duży, później szybko myje się twarz wodą zimną. Później biegiem do stołówki – duża stołówka – osiem okienek, no i teraz zależało jak ten kucharz albo zamachał od dołu, albo od góry, ale wszystko jedno, miseczka ciepłej zupki, kawałek chleba. I do roboty. I apel. Na tej leżniowce… Tu jest brama wyjściowa z obozu, a tu się zbierało całe towarzystwo brygadami, żeby wychodzić do pracy. Po prawej stronie była taka podwyższona ambona i na niej stał naczelnik, łagiera. Po lewej stronie była orkiestra – trzech muzyków z Moskwy – jeden harmonia, skrzypce, trąbka. Teraz, po apelu zaczynają sprawdzać. Ci enkawudziści mieli takie deski długie na pół metra, takie na dziesięć centymetrów i na tych deskach chemicznym ołówkiem; brygada taka i taka, i zapisywali. Inni chodzili po barakach, sprawdzali patrzyli, kto jest w baraku. I jak to wszystko się zgadzało, to wtenczas brygady mogły iść do pracy. Jeśli się wszystko zgadzało, tu się otwiera brama, wychodzimy, naczelnik salutuje, orkiestra gra. A my robole – z początku mi się to podobało, holender, orkiestra gra takie ładne melodie.
    </section>
    <section>
        <time>8183</time>Przechodzimy przez bramę, ale już nie pracuję w tej brygadzie, tylko dali mnie na lesospław. Moim zadaniem i moich kolegów było budowanie tratwy. Od głównej rzeki Sośwy była zrobiona taka odnoga i tam było składowane drzewo i naszym zadaniem było budować tratwę. Pokazali nam jak to się robi. Dostaliśmy taki, to się nazywa po rosyjsku bagor, po polsku to jest ośnik – to jest tak jak strażacy mają na końcu – szpic i hak, to się po rosyjsku nazywało bagor. I tym trzeba było przyciągać drzewo, trzeba było ułożyć dziesięć sztuk, związać i już powstawała podstawa tratwy. Na to trzeba było jeszcze naciągnąć liny i później przywiązać. I jak się zrobiło tak, to się odsuwało na bok. Jak już było dwadzieścia takich gotowych, to podjeżdżał, po rosyjsku się nazywa kater, po naszemu kuter i ciągnął gdzieś to w górę rzeki do zakładu jakiegoś, bo tam było dużo zakładów przemysłowych produkujących podkłady i inne rzeczy. Ale w tej pracy byliśmy bardzo zmoczeni. Jak przychodziliśmy do domu, to byliśmy cali mokrzy. I jeszcze dodam, że jak wracaliśmy, to też orkiestra nas witała, ale już się nikt nie cieszył, bo dwanaście godzin. Dwanaście godzin nawet wystać na jednym miejscu, to człowiek nie da rady. A tu się trzeba było ruszać, bo jednak trzeba było coś zrobić.
    </section>
    <section>
        <time>8305</time>Po tygodniu czasu patrzymy, a na naszym brzegu przechodzi harmonista, garmonista taki ruski i my pracujemy, a on nam gra na harmonii. Pograł biedaczek tydzień czasu i muszka i komarek go tak zjadły, że już więcej go nie było po tygodniu. A my żadnych nakomarników, nic, nad wodą, muszka i komary cholerne. Ale najgorzej to było, że musieliśmy mokro wracać. I zrobiliśmy szum. Brygadzista poszedł z nami do kapciorki – to jest takie miejsce, magazyn taki mały z odzieżą i wytargował tam coś żeby nam dać na zmianę. A ten krzyczy magazynier, że nic nie ma, może wam koszule dać. – „No to dawaj koszule!”. I nas dwadzieścia osób ubrał w białe koszule, białe i innego koloru, takie długie, ale dobre i to. I na drugi dzień przychodzimy, ściągamy nasze ubranie, zakładamy koszule, włazimy do wody, wody zaraz dotąd, ciepło było nie, no myśmy mogli już robić. Później jak wchodziliśmy, tośmy ściągali tę koszulę, wykręcali, kładli na tych belkach i to wysychało do rana. I tak przepracowałem tam miesiąc czasu.
    </section>
    <section>
        <time>8402</time>Ale miałem taką przygodę, że tam na obiad, przywozili nam w beczce obiad z kuchni. I dostawaliśmy pięćset gram takiej rzadkiej kukurydzianej kaszki. Każdy miał nalane do miski, każdy wziął miskę, wypił i koniec. Ale tę beczkę nikt nie chciał nieść z powrotem. I padło na mnie: „Ty maładoj, ty kriepkij, budziesz nosił”. I ja zacząłem nosić tą beczkę i przynoszę do kuchni, ten kucharz – Miszka Tatar był, mówi: „Ty przyniósł sam? - Sam”. Pierwszy dzień nic, drugi dzień nic, a na trzeci dzień mówi: „Idi sjuda!” – woła mnie. Zaprowadza mnie tak z boku:„Siadaj!” – mówi i taką michę fajnej zupy gęstej, cholera. I tak pomału, co drugi dzień, co trzeci dzień podkarmiał mnie ten Misza. Ale później, tak po miesiącu czy po półtora woła mnie: „Wchodzisz!”, ja wchodzę do środka, przyprowadza kierownika kuchni: „O etowo ja chaczu wzjat’ do roboty”. Do roboty na kuchni! To jest Kanada! Każdy więzień się stara, na kuchnię dostać się w obozie, to albo musisz być kapusiem, albo pederastą – musisz dupy dawać, albo cuda jakieś musisz mieć. Po prostu Misza tak mnie – ja mu się podobałem, nie miał żadnych zamiarów takich… I w końcu ten kierownik poszedł do nariadczyka. Nariadczyk to była najważniejsza osoba w obozie. To była osoba taka, która dysponowała całym kontyngentem więźniów i przydzielała ich do pracy. On decydował gdzie jaki więzień ma pójść do pracy. I na drugi już dzień kierownik kuchni załatwił. Ja się później dopiero zobaczyłem jak to było. Ten kierownik kuchni, naczalnik i inni, wszystko sitwa była. Ale przedtem to jeszcze nie wiedziałem.
    </section>
    <section>
        <time>8549</time>No i pracuję w kuchni. Pierwszy dzień przyszedłem, a oni mi miskę: „Kuszaj!”. Zjadłem jedną miskę, leją mi drugą: „Kuszaj!” - zjadłem drugą, leją trzecią – zjadłem trzecią – sześć litrów. - „Jeszcze chcesz? Dawaj!” – daje mi czwartą. Czwartą zjadłem do połowy i tu mi zaczyna wracać. To tak jak mówisz: „Jeszcze zjesz knedla setnego? - Nie, bo już siedzę na pierwszym”. Tak samo było i ze mną. Ale on mówi, ten co był tu przed tobą, co wyjechał na wolność, to zjadł pięć misek i szóstej już nie mógł, a ty tylko padłeś na czwartej. Ale to był taki początek. I zacząłem pracować tam. Moja praca polegała na myciu misek. Takie było pomieszczenie, jak brygada zjadła zbierali miski, przynosili tam, ja myłem. I już tak się zaprzyjaźniłem, trzeba było poznawać tych ludzi, otoczenie. Po dwóch tygodniach już znałem wszystkich, już znałem te kombinacje, jakie robią. Bo jak było osiem okienek do wydawania, to każdy miał znajomego w brygadzie, chciał mu pomóc, no to zamiast osiem – wydawać czterdzieści misek, wydawał czterdzieści sześć – nikt go nie kontrolował. I tak pomagali, choroba, jeden drugiemu.
    </section>
    <section>
        <time>8648</time>Ale obóz – jeszcze to jest najważniejsze – cały obóz był w rękach błatnych. Błatnyje rządzili całym obozem. Błatnyje byli tak: w kuchni, w punkcie krawieckim, w księgowości, w chlebaresce, gdzie tylko było ważne punkty tam błatnyje mieli swoich ludzi. I ja później pracując na kuchni widziałem, jak się to dzieje. Każdy z tych starszych błatnoj miał szesciorkę. Szesciorka to był taki młodszy złodziej dwudziestoparoletni, który służył jako posłaniec. Przynosił elegancki kociołek i mówił: „To dla Miszki”. I ten kucharz już wiedział komu co dać. Temu naleśniki, temu żarnoju kartoszku polaną dobrze olejem, a ja tego nigdy w życiu, temu to, ja tak podpatrywałem to. A był taki kucharz jeden, starszy pan, starowier, mówi: „Ty tam łudsze nie zagladowaj – bo cię wyrzucą z kuchni”. A poźniej też przyuważyłem, drzwi były otwarte, patrzę się tak: kierownik kuchni, narjadczyk, oficer odbierania też tam był i siedzieli przy stole suto zastawionym, wódka, a ten kucharz złapał mnie za kołnierz, mówi: „Siadaj, jakby cię tylko zobaczył, to wiesz gdzie byś był? Na etap od razu wysłany”. Nariadczyk – jego decyzja była jak Pan Bóg.
    </section>
    <section>
        <time>8766</time>No ale taka była sytuacja, że w końcu przychodzi etap duży – sami wojskowi – to były takie czasy, że byli wojskowi własowcy, byli UNRowcy, byli banderowcy - najgorsi - i byli rosyjscy wojskowi. Byli tacy wojskowi, którzy byli – ich nazywali karelszczyki. W 1939 roku, kiedy Związek Radziecki wydał wojnę Finlandii, to w Karelii były bardzo duże walki. I Finowie strasznie dali w dupę Rosjanom tam, w tej Karelii. I ci żołnierze, którzy ocaleli, wrócili z Karelii, była defilada w Moskwie, a później ich wywieźli z Moskwy i wszystkim dali po dziesięć lat, i do obozu. I tyle wojowali na Stalina.
    </section>
    <section>
        <time>8830</time>Działy się w obozie różne rzeczy. Przeważnie błatnyje grali w karty – przegrywali jeden drugiego. Ja z baraku po pracy nie wychodziłem nigdzie. Po prostu się bałem. Bałem się z tego względu, że nie miałem zarostu, byłem młody i raz tylko się czepił błatnoj do mnie. Tak mnie złapał za tyłek, tutaj tego, popatrzył się: „Ty krasiwyj malec, tylko chudzieńki, to nie haroszo” i poszedł. To ja to powiedziałem temu dniwalnemu, on mi mówi: „Więcej żebyś nie trafił na niego”. I tak się starałem. Jak przyszedłem z pracy, zresztą byłem zmęczony. Później w kuchni też – jedzenia miałem w bród – nie narzekałem, nie byłem w stanie tego przejeść, ale praca była ponad siły też – trzeba było wymyć, przynieść wody, przynieść drewno, wyszorować kotły, przynieść na następny dzień. Po podziale obozu nastąpiła zmiana w kuchni i niestety musiałem po tygodniu czasu opuścić, opuściłem kuchnię i opuściłem ten barak, w którym mieszkałem i zostałem znowu przeniesiony do swojej starej brygady.
    </section>
    <section>
        <time>8918</time>Powstał taki problem – moje nogi zrobiły się takie grube jak bela. Jak szedłem, to ocierałem noga o nogę. Poszedłem do swego brygadzisty, który był może lat koło sześćdziesięciu i mówię do niego: „Iwanie Iwanowicz, szto takoje, szto ze mnoj?”. A on: „Niczego nie budziet’, nie bezpokoj się, nie martw się. Ty mnogo kuszał w kuchni?”. Ja mówię: „Tak”. - „U ciebie nogi nalewnyje. Ty masz dużo wody w nogach” – mówi. - „Musisz teraz uważać na siebie”. I dopiero minął miesiąc czasu, kiedy mnie stopniowo te nogi zaczęły schodzić i przybierać normalny wygląd. Ale jakie trzeba było mieć zaparcie, żeby dostać codziennie rano tylko tę miskę. Brygada wchodzi do kuchni rano, para, osiem okienek, ja się patrzę, niedawno byłem z tamtej strony, teraz jestem z tej strony, dostaję tylko tej miseczki, nawet ten, który nalewał nie wiedział, bo jakby widział mnie, to może by dał lepszą. Ale brygadzista podchodzi z tacą, od razu bierze na niej piętnaście misek i niesie do stołu. Trzeba było mieć dużo silnej woli, żeby wytrzymać. Bo niektórzy przeżywali tragedie. Dostawali chleb, kombinowali kociołek, chleb do kociołka, dolewali wody, robili taką breję, gotowali to i jedli. Im się zdawało, że jak więcej, więcej... A to był pierwszy stopień do wykończenia organizmu.
    </section>
    <section>
        <time>9043</time>Po apelu w zimie dostaliśmy już ciepłe ubrania – to znaczy watowane spodnie, watowane kurtki, czapki i takie walonki różnej maści. Jedni mieli dwa lewe, drugi dwa prawe, to nieistotne, ważne, żeby było podszyte i żeby noga nie marzła. Tym się nikt nie przejmował. Bo to wszystko było z demobilu. I rano jesteśmy na apelu na tej leżniowce i ja tylko chodzę i słucham: tu mówią po estońsku, tu po litewsku, tu po ukraińsku, tu po rosyjsku, różne języki, a nic polskiego. I znów jestem sam jeden. Tak mi przykro było. Bałem się chodzić po barakach i pytać czy jest jakiś Polak, bo może gdzieś w baraku był jakimś. Ale będąc tam na Uralu nie spotkałem ani jednego.
    </section>
    <section>
        <time>9105</time>Raz na parę miesięcy pędzili nas do łaźni. To była jedna przyjemna chwila. Tam się można było umyć, dostać inną bieliznę czystą, różnego asortymentu, różnego gatunku, ale była wyprana, czysta. A ci, którzy golili nas, to były same kobiety. I podpadłem takiej jednej. Nazywała się ciocia Wiera. Ciocia Wiera mogła mieć pięćdziesiąt lat. Krępa babka, Rosjanka. Jak zobaczyła mnie, to krzyczy: „Maszeńka, ty idi sjuda, ja prawiczka mam, tu u ciebie nie ma co golić – mówi – dzierżyjsje za tego penisa tam, no naciągnij jego trochę” – krzyczy do mnie, nie. I tu machnęła dwa razy brzytwą i już nic nie ma, nie. I przyleciała druga i tak się śmieją ze mnie, cholera. - „No maładoj, krasiwyj pareń”. No i później ta, ona miała taki pędzel i w karbolu cholera maczała i smarowała tu i tu. Jak ktoś miał mendy, jak mu brzytwą przecięła te wszystkie mendy, a ta jak mu posmarowała karbolem – ach, on skakał do góry! Ale się baby śmiały: „Kozaczok, kozaczok”. Miały ubaw cholera z tego.
    </section>
    <section>
        <time>9202</time>I raz byłem w łaźni i ta Wiera mówi – już nazywali mnie Tolik tam: „Tolik, idi, posmatrij tam”. Ja podchodzę, patrzę się, a łaźnia była duża, wchodziło z osiemdziesiąt osób. Przyszedł etap jakiś z Litwy. A ta pani Wiera mówi do mnie -„Smatrij, pamiszcziki przyjechali”. Ja sobie myślę „Cholera jakie pomieszcziki?”. Podchodzę, a tu wszystko z brzuchami, holender. Widać jakieś… Przywieźli ich prosto Wileńszczyzny, z Wilna. Nawet mi się ich żal zrobiło. To byli wszyscy panowie w wieku ponad pięćdziesiąt lat, koło sześćdziesiątki i tak dobrze podkarmieni, byli widocznie dobrze sytuowani na wolności. Dlaczego ku temu zmierzam. Dlatego, że pół roku może przeszło, już od razu dopowiem to, pół roku może przeszło, byłem znowu, woła mnie Wiera i mówi: „Idzie posmatrij, znowu je twoje zjemlaki”. Ja mówię: „To nie moje zemljaki. Litwin to nie mój zemljak”. Podchodzę, patrzę się – smutny widok, te brzuchy, skóra im wisiała do kolan. Było ich tylko połowa, ci co przeżyli. I taki jakiś Rosjanin z dowcipem wyskoczył z nożem, złapał go za tę skórę i: „Dawaj obreżem na sapagi”. Obetniemy na sapagi. A ten zemdlał, a tu miał ubaw jak cholera. I takie były czasy. Wystarczyło pół roku ciężkiej pracy i co się robiło z człowieka. Jednego tylko spotkałem, który był zadowolony z tej głodówki. I powiedział, proszę ciebie, przed wojną… To nie był Polak, Ukrainiec mi się zdaje. - „Przed wojną to mi służąca przynosiła kaszkę rano, bo nie mogłem jeść, bo byłem chory na żołądek. W południe też kaszkę Marysia przynosiła. A teraz! Nic mnie nie boli, wpieprzam wszystko, co się da i żołądek nie boli”. Wyleczył się w obozie, cholera.
    </section>
    <section>
        <time>9360</time>Pracowałem później na tartaku. Na samym głównym. Były trzy maszyny – cięły deski i później te deski spadały na taki taśmociąg, to szło, i trzeba było te deski ściągać, odkładać. Raz układałem deski, a raz te odpady, które nazywały się po rosyjsku garbeli. Tam przepracowałem niecały miesiąc i później przychodzę do baraku – a to wszystko zależało od nariadczyka – znowu z mojej brygady wytypowali piętnaście osób, z innej jeszcze dziesięć i trafiam do brygady, która się trudniła ładowaniem desek na wagony – na birżu. Birża to jest po rosyjsku, birża to jest rampa przeładunkowa na stacji kolejowej. Na tą birżę były dowożone deski, tam była bocznica kolejowa, przyjeżdżały wagony i myśmy ładowali te deski na te wagony. Albo przychodziły wagony kryte, wagony otwarte, lory, różne. Ja to narysowałem, jak to wyglądało. Ciężka praca. Bo to tak – przyjechały wagony w nocy – ściągali nas w nocy, lecieliśmy to tu, to tam. Najgorszy okres był na wiosnę. Nie dawaliśmy rady. Połowa brygady poszła do szpitala. Ale myśmy młodsi się trzymali jakoś.
    </section>
    <section>
        <time>9467</time>Ostatni raz – to już koniec - dwa lata byłem w tym obozie. Koniec było w tym obozie po dwóch latach – 1949 rok. Doszliśmy w tej brygadzie, porobiliśmy się takie dochodziagi prawdziwe. Po rosyjsku to się nazywa fitir. I jest takie rosyjskie przysłowie: „Kastior niże, fitir bliże”. To znaczy ognisko niżej, a muzułmanin bliżej. W 1949 roku zrobiła się komisja i zebrali nas wszystkich. Znowu lekarska komisja, znowu mnie badają – serce zdrowe, wszystko zdrowe, tylko młody i chudy. Na lewo, tamten na prawo, ten na lewo, ten na prawo. Ci, co na lewo, to trafili do oddychajuszczej komandy. W obozie zrobili cztery baraki, otoczyli to drutem kolczastym, zrobili bramę i nic nie robili, żadnego lekarza nie było, nic, tylko trzy razy dziennie gęstą zupę i 80 deko chleba. Po miesiącu czasu, tak jak na wiosnę kwiatki rosną, się rozwijają, to wszyscy doszli do siebie, nabrali innej cery, nabrali trochę tu wszędzie naokoło siły i po miesiącu czasu wszystkich wypisali, i do ciężkich robót, holender.
    </section>
    <section>
        <time>9582</time>Ale to już był 1949 rok i nastąpiła reorganizacja w obozach. Zaczęli nam dawać numery. Dostałem taki pasek biały i na nim było wypisane „B” rosyjskie, taka kreska, 454. I od 1949 roku od gdzieś tak czerwca dostaliśmy te numery na piersi, na czapce, na plecach i na lewym kolanie. I wtenczas taki oficer polityczny miał wygodę, bo tak z daleka wołał jakiegoś więźnia, to ten czmychnął i go nie znalazł. A jak teraz, to jak zobaczy jego numer, to koniec. Tylko w nocy poszedł na wachtę i już wiedział w jakim baraku kto jest. Ale nastąpiła inna reorganizacja. Do 1949 roku w obozie byli wszyscy razem. Polityczni i normalni więźniowie – to po rosyjsku się nazywa gołowniki – to znaczy pospolici więźniowie. W 1949 roku zaczęli nas oddzielać.
    </section>
    <section>
        <time>9677</time>I w 1949 roku w maju, zebrali wszystkich politycznych, załadowali nas do wagonów i jedziemy. Ale kuda? – „Naczelnik, kuda? - Na Kadykino goro”. Tak się śmiali, taki dowcip, na Kadykiną góre, bo to tak składnie wychodziło: kuda - na Kadykino górę. Znowu jestem w wagonie, osiemdziesiąt osób, powtarza się to samo, co było i wylądowałem w Kazachstanie. 105 szachta, Piszczan Łach. Piaskowy obóz. Obóz, w którym byli więźniowie japońscy, bo jeszcze w barakach były napisy po japońsku i jakiś miesiąc czasu tych Japończyków wywieźli, a na ich miejsce przywieźli nas. I jeszcze były, dostaliśmy nawet koce japońskie jako przydział, tylko było strasznie dużo pluskiew. Musieliśmy znowu wyciągać wszystkie deski, parzyliśmy to w gorącej wodzie, później siarką, zamykali baraki, palili siarkę. Nie do wytrzymania były te pluskwy. Ale najprzód byliśmy na kwarantannie.
    </section>
    <section>
        <time>9778</time>Kwarantanna też trwała miesiąc. Wszystkie kwarantanny miesiąc trwały. Kwarantanna się odbywała w takim dużym pomieszczeniu. I były te wagonki. Wagonka to jest dwóch na dole i dwóch na górze. Chodziłem i szukałem, i w końcu trafiłem na Polaków – wagonka i czterech. I spotykam czterech Polaków: Mieciu, Stasiu, Kaziu i Zbyszek. Wszyscy pochodzili z Wileńszczyzny i byli w oddziale partyzanckim „Krysia”. „Krysia” to pseudonim dowódcy tego oddziału. I kiedy się zapoznaliśmy bliżej, to oni mieli wspomnienia z Wileńszczyzny, z tego oddziału i opowiadali mi o walkach z Niemcami, o walce z Rosjanami, oni byli starsi ode mnie o kilka lat. I to była taka moja jedyna przyjaźń. Tych Polaków widziałem tylko miesiąc czasu. Bo po miesiącu czasu trafiłem do brygady i tam już musiałem pracować.
    </section>
    <section>
        <time>9851</time>Z początku trafiłem do takiej brygady, w której brygadzista był taki, że jemu wszystko jedno. Wychodziliśmy do pracy i on mówił: „Róbcie, co chcecie!”. I myśmy wtenczas, cholera, łazili po tej budowie, a to była duża kopalnia i tam się budowało kilka budynków, różnych piwnic pełno, zakamarków takich. I raz trafiliśmy do takiej piwnicy - i właśnie to ja opowiadałem - że w tej piwnicy byli tacy uczeni i, cholera, okazało się, że był Fin, Łotysz, Niemiec, Rosjanin, a to sami fizycy, matematycy i na takiej dużej blasze liczyli tam te ułamki jakieś. My się pytamy: „Co wy liczycie?”. A oni liczą ile by wypadało kaszy na jednego więźnia, jakby było… i tym się zajmowali. I tam chodziliśmy przez miesiąc. I dostawaliśmy jedzenie – ale tylko 60 deko chleba i dwa razy tę bałandę.
    </section>
    <section>
        <time>9927</time>Ale w końcu się połapali, ten nariadczyk i dostaliśmy innego brygadzistę, i wtenczas żeśmy zaczęli normalnie pracować. I praca moja polegała na tym, że był wymurowany duży dom, i przybijaliśmy takie listewki. A później to było tynkowane. Ale nie było gwoździ. Był taki zwój drutu metalowego, średnicy jednego milimetra, trzeba było ten drut na szynie wyprostować, przecinać i ciąć na długość półtora centymetra – dwa. I to były nasze gwoździe. Proszę sobie wyobrazić, że to był 1948 rok, tak. Nie 1948, 1950 rok, bo w 1949 ja wyjechałem z Uralu. To już był 1950 rok! To było pięć lat po wojnie dopiero i oni jeszcze nie mieli gwoździ, wszystkiego, fabryki były zniszczone. No i tak, przez miesiąc całe palce miałem pokaleczone. Przez dwa tygodnie ciąłem drut, a później przez dwa tygodnie przybijałem to. Także ta robota mnie zdenerwowała, że w końcu mówię: trzeba coś robić, ale co mogłem zrobić? Nie mogłem nic podskoczyć, gdzie mnie posłali, tam musiałem iść. Byłem za młody, żeby, choroba, coś zadziałać. I w tej pracy też nie miałem żadnego Polaka. Tych czterech Polaków, których spotkałem, to oni ich rozbili. Jeden tylko był w jednej brygadzie, dwóch pracowało razem i od czasu do czasu na apelu ich spotykałem.
    </section>
    <section>
        <time>10048</time>Ale apel to już nie był taki, jak na Uralu. Nikt nas orkiestrą nie witał, nikt nas nie żegnał. Ale były znowu inne problemy. Wychodzimy z obozu, pod obóz, otacza nas konwój, kapitan konwoju przemawia do nas: „Krok w lewo, krok w prawo, konwój strzela bez uprzedzenia, zrozumiano?”. Nigdy nie powiedzieli więźniowie, że zrozumiano. Zawsze: „Łuuuuuuuuu”. No i pada komenda: „Szeregom marsz!”. No i idziemy. Najlepiej miała pierwsza kompania, pierwsza, która szła. Nie wolno było ani w lewo, ani w prawo robić kroku, trzeba było się trzymać prawą ręką kolegę i iść. Ale chodziło o to, że trzeba było zbierać pety. Po tej drodze chodzili Kazachowie i palili specjalnie do połowy, a pół rzucali. I tak jak ktoś zobaczył z lewej strony peta to krzyczał: „Lewa!” i wszyscy się nachylali, on nie występując kroku lewą ręką podnosił peta. Albo: „Prawa!”, wszyscy się nachylali i on prawą podnosił. Ci, co szli z przodu, to mieli najlepiej, bo sobie pozbierali.
    </section>
    <section>
        <time>10137</time>Raz ja też znalazłem tego peta i z ciekawości, po prostu, jak już weszliśmy do obozu pracy, siedliśmy pod takim budynkiem dużym, skręcili tego papierosa z machorki, i tak siadło nas dziesięciu i tak pierwszy zaciągnął się dwa sztychy i głową o mur, ja tak myślę: co on kładzie głowę o mur? I tak doszło do mnie, zaciągnąłem się dwa razy i myślałem, że zginę. Tak mnie strasznie to zapiekło w środku i głowa mi się tak momentalnie zaczęła kręcić, jakbym się nie oparł… Musiałem siedzieć tak z pięć minut, tak mnie w głowie zakołowało. Tak była silna ta machorka, bo to była „krupczatka”, ta machorka. I od tego czasu oni jeszcze mnie raz wołali, ale ja mówię: „Nie chcę, będę wam pomagał zbierać, ale nie chcę palić”. To było za silne dla mnie. Do tego trzeba było mieć przyzwyczajone płuca.
    </section>
    <section>
        <time>10202</time>Ale raz mieliśmy inny wypadek. Idziemy kolumną, już dochodzimy prawie do obozu, a tu Kazach szedł i stado kóz. Nie wiem co się stało, były gzy, bąki, nie było muszki, tylko te gzy i bąki, jedna koza się wyrwała i wali prosto w środek kolumny. Dozorcy szli jeden od drugiego dwadzieścia metrów. Wpadła do środka kolumny, kolumna się zakotłowała, dwie minuty i ruszyła, poszła dalej. Kozy nie ma. Przychodzimy do obozu, to od razu można było poznać, kto co ma. Ten miał dojkę, ten miał głowę, ten miał kawał nogi, ten kiszki trzyma, a ten co lepszego. Rozerwali, rozcięli momentalnie.
    </section>
    <section>
        <time>10258</time>Każdy z obozowiczów, jak już chodził do kopalni, to sobie zrobił nóż. Klepał z byle czego. Aby tylko mógł coś pokroić i w razie obrony. Do obrony. W tym obozie było dużo banderowców i były samosądy. Nie wiem… Przeważnie samosądy robili banderowcy. Czy oni zabijali swoich ludzi, którzy ich zdradzili teraz, czy przedtem, nie wiem. Ale samosąd polegał na tym, że z rękawa od kurtki, albo robili taki worek wąski, do tego wąskiego worka wkładało się okrągły kamień, później było to na końcu kamienia związywane i do ręki, i była maczuga. I wpadali do baraku, ja to na swoje własne oczy widziałem, siedziałem na górze, wpadli do baraku, trzech, dwóch go ściągnęło, a ten mu trzy razy machnął tak w czaszkę, czaszka się rozleciała, oni wylecieli z baraku, uciekli. Po jakimś czasie się doniosło na wachtę, oni przylecieli z wachty i od razu wszystkich w dwuszeregu, staliśmy w baraku w dwuszeregu i pytali, kto, co. Nikt nie powiedział, tak trzymali parę godzin i koniec, i poszli, zamknęli barak. Na moich oczach, przy mnie, gość. A ja na górze siedziałem i patrzyłem. I takie rzeczy się zdarzały, ale to był obóz. Tak likwidowali donosicieli.
    </section>
    <section>
        <time>10376</time>Bo każdy obóz miał swojego tak zwanego opera. To był oficer informacji, który musiał mieć swoją siatkę konfidentów, on celowo miał, czy się nie robi ucieczka. Bo jak ja byłem na Uralu, to była dwa razy ucieczka. Raz uciekły trzy osoby, a raz uciekły cztery osoby. Pierwszy raz to nie było ich tydzień, po tygodniu idziemy do pracy, a oni leżą zastrzeleni, a tu mieli na piersiach tablicę taką, że to czeka każdego, który będzie uciekał. Później po miesiącu tamta czwórka uciekła i to samo ich spotkało, ale to dopiero po miesiącu ich złapali, już daleko doszli, choroba. Żeby uciekać, to trzeba było być albo zdrowym, albo mieć szczęście. Ale to nie było rady, bo tam naokoło ludność była taka, że jak zobaczyła zbiega, a zameldowała na milicję, to dostała za to nagrody. To nie było tak jak za cara, że jak za cara uciekali z zesłania, to ci mieszkańcy specjalnie, żeby on nie wchodził do domu, to wystawiali jedzenie na zewnątrz domu na półkę i taki zbieg jak uciekał z Sybiru, to tylko podchodził do domu, zabierał jedzenie i uciekał dalej. A teraz czasy się zmieniły. Jak taki zbieg szedł, to on za zbiega dostawał pół metra mąki.
    </section>
    <section>
        <time>10473</time>No i tak pracowałem w tej brygadzie, ale w końcu nie ja zmieniłem, tylko mnie zmienili. Nie wiem do czego były wykopane fundamenty, ale coś ten architekt się pomylił i te fundamenty należało zasypać. I w nocy przywozili ciężarówkami rudę z kopalni, a rano jak żeśmy przychodzili, to myśmy na taczkach musieli to zasypywać. I tak zasypywaliśmy parę miesięcy. I był już 1951 rok styczeń, znowu zmieniają brygady i wysyłają mnie do kopalni węgla. Do kopalni na dół. Mówię wam, miałem stracha. Jeszcze mi zostało pół roku odsiadki, a tu jadę do kopalni – 900 metrów pod ziemię. Takich jak ja wsadzili 10 osób do tej kleci. To się nazywa kleć, po rosyjsku winda. Wsiadamy, jedziemy 900 metrów na dół, otwiera się kleć, wychodzimy, jak sobie pomyślałem, że mam 900 metrów ziemi nad głową, strach mnie obleciał. A to nie tylko mnie. Siedliśmy pod ścianą i tak siedzieliśmy do końca zmiany. Oni nic nam nie mówili, a myśmy siedzieli, ze strachu. I tak było trzy dni.
    </section>
    <section>
        <time>10580</time>Dopiero na czwarty dzień pognali nas do roboty. To była główna ta droga wykuta w skale, a po bokach były robione przodki. Po lewej stronie były robione przodki od tej głównej drogi. Ale na razie nasza praca polegała na tym, żeśmy pchali wagonki z wydobytą rudą. Tam dalej automatycznym młotem robili drogę dalszą, a już tu były szyny i wagonki. I myśmy te rudę ładowali do tych wagonek i pchaliśmy. Pchaliśmy do takiego pewnego miejsca, gdzie było takie koło. I zapychało się na to koło wagonkę, okręcało się, tak jak parowozy na stacji kolejowej czasem, nie – żeby parowóz wjechał do parowozowni, to wjeżdżał na to koło, które się obracało i w ta stronę. I jedna wagonka, druga, trzecia, czwarta. Później zaczepiało się taki hak, dawało się sygnał, ciągnął i te wagonki pod takim kątem szły na górę. Sto metrów w ten sposób. I tam dopiero na hałdy zostały przewrócone, i z powrotem wracały. I to była taka nasza praca.
    </section>
    <section>
        <time>10678</time>A później, pracowałem tam może miesiąc, zmienili i pracowałem w brygadzie remontowej. Praca była po dziesięć godzin, a najgorsze było w zimie – mokro. Wychodziliśmy z pracy, a tu mróz i te spodnie zamarzały na nas. Jak żeśmy szli tacy zmarznięci, chociaż był mróz, ja wolałem trzydzieści stopni na Uralu, bo było cicho, spokojnie. A w Kazachstanie to było piętnaście stopni, osiemnaście, dwadzieścia stopni najwięcej, ale wiatr był, bo to step i to przewiewało wszystko, i myśmy się ratowali, że worki z cementu, papier i tak się owijało nogę, później się naciągało spodnie i to pomagało, ratowaliśmy się tak. Ale najgorsze, jak po dziesięciu godzinach wyjeżdżaliśmy z kopalni, byliśmy mokrzy, staliśmy na apelu, wszystko na nas zamarzało. Jak żeśmy szli do obozu trzy kilometry, to tak szuf-szuf-szuf-szuf. Dochodziliśmy do baraku, do obozu, w baraku była taka rura od ściany do ściany nagrzana, żeśmy stali tyłem, przodem i to wszystko na nas parowało, i tak wysychało. A później kładliśmy się na domino. To było najlepsze wyjście – tylko na domino, jeden ratunek. Nie było wagonek, bo to był inny barak, tylko były nary – na dole i na górze. Na domino to polegało na tym, że się kładziemy na prawy bok jeden koło drugiego, tak jak śledzie, w nocy komenda – i przewracamy się na drugi bok, na lewo. I to się nazywał układ na domino. I tak do rana, rano na wpół wyschnięty znowu na mróz, na apel, lekko nam przymarzało, to nawet było dobre, bo było cieplej i znowu do roboty.
    </section>
    <section>
        <time>10827</time>W międzyczasie na apelu słyszę polską rozmowę. Ale takim dziwnym akcentem – ani wileńska, ani białoruska, ani nasza lwowska i tak podchodzę pomału, tak się przysłuchuję ale w końcu nie wytrzymałem: „Przepraszam panów – to wszystko starsze ode mnie – przepraszam panów, panowie Polacy?”. A oni też zdziwieni mówią: „Tak, my Polacy. - Ale skąd wy jesteście, tak śmiesznie mówicie, takim śpiewnym językiem? - My z Harbina”. Nic mi to nie mówiło, co to jest. Oni widzą, że taką głupią minę zrobiłem, mówią do mnie: „Pan nie wie gdzie to, ten Harbin? Proszę pana, to jest w Mandżurii. - A skąd wyście się tam znaleźli?" – pytam się. - „Ooo, to dłuższa historia”. I tak mi zaczęli opowiadać, że ich rodzice za pracą wyjechali na Syberię, jak się zaczęła rewolucja, to oni i inni Rosjanie uciekli z Syberii do Chin – do Mandżurii. Wtenczas było takie małe księstwo Mandżukuo. I w tym Harbinie było dużo Polaków, było gimnazjum polskie, były strzeleckie drużyny.
    </section>
    <section>
        <time>10928</time>Jak Ruscy wkroczyli w 1945, jak zajęli ten kawałek Chin, to łapali wszystkich jakich się dało młodych mężczyzn. W łapance ich złapali. Jeden z nich był inżynierem, drugi czy w gazecie pracował, humanistyczny w każdym bądź razie. I tak się cieszyli, oni byli bardzo ciekawi – nigdy w Polsce nie byli. Parę razy spotkałem się z nimi na tym apelu, to oni mnie tylko pytali: „Opowiadaj, jak tam w Polsce?”. Jak im opowiedziałem o AK, to się złapali za głowę: „Szkoda, że nas tam nie było”. I to trwała taka moja przyjaźń młodego z dorosłymi mężczyznami, jakieś kilka razy jak żeśmy się na apelu spotkali. Jak żeśmy przechodzili na apel, to ja od razu stawałęm i ich szukałem, a oni mnie szukali. Bardzo fajnych dwóch dorosłych mężczyzn. No i później minął miesiąc – koniec marca… A jeszcze w baraku miałem pana Stanisława za Lwowa, takiego starszego urzędnika, Polaka jednego jedynego. Pan Stanisław był takim spokojnym, przeciętnym człowiekiem, był księgowym, jak on trafił do AK nie wiem. Ale nie dawał sobie rady.
    </section>
    <section>
        <time>11032</time>A ja w tym obozie, o byłbym zapomniał, spotkałem banderowca z Odessy, który miał na imię Oleś i Oleś jak mnie zobaczył, to mówi:„Cześć Tadeusz, serwus”. Myśmy z nim rozmawiali po polsku w Odessie jeszcze. On był z takiej inteligentnej rodziny, pochodził ze Stanisławowa. Ojciec jego był kolejarzem, powodziło mu się przed wojną i był cięty na tych banderowców. I Oleś mówi: „Co robisz, gdzie robisz?”. Ja mówię, że pracuje na kopalni węgla. – „A jedzenia ci wystarcza? -Oleś mówi - Wiesz co, dam ci pracę. Będziesz woził chleb z piekarni do chlebareski". To jest piękna fucha. I ja wieczorem przylatuję z pracy po dziesięciu godzinach, do pana Stanisława mówię, niech pan idzie po moją zupę i po chleb, a ja lecę na piekarnię.
    </section>
    <section>
        <time>11100</time>Przychodzę na piekarnię, a tam już trzech banderowców było, tak się krzywo na mnie patrzyli, że Polak się dostał, taką fuchę złapał. I ten wydaje chleb, my ten chleb bierzemy, ładujemy do takiej budki dużej na furce, załadowaliśmy ten chleb i woziliśmy go do chlebareski, tam w chlebaresce żeśmy zdawali, on nam pokwitował i z tym kwitem przychodziliśmy do piekarni. I ten Oleś albo inny z piekarzy brał taki duży chleb, który się nazywał nalewnoj. Nalewnoj, dlatego, że to była taka foremka metalowa i do niej nalewali to ciasto. Nalewali, wsadzali do pieca i piekli. I ten chleb nalewnoj to już był ponad dwa kilo, był przekrojony na cztery części i każden dostawał po części. I tak dostać codziennie taki kawał chleba to była też duża pomoc. To pan Stasio, to tak ścielił moje łóżeczko, tak pilnował, bo ja mu pajdkę co wieczora zostawiałem 250 gram. Oddawałem jemu. On się nie mógł mnie nadziękować. Ale to jeden taki był bliski trochę niezaradny. No i bardzo się martwił, bo nie wiedział, co się z żoną stało, miała urodzić syna. I ja powiedziałem: „Panie Stasiu, napiszemy do Sambora, a z Sambora moi znajomi mają kontakt z Polską, to może tam znajdą pana rodzinę”. I tak mu obiecałem, i tak napisaliśmy list. Ten Oleś mi się wystarał o papier i napisaliśmy. Pisało się wtenczas list, później się zwijało i robiło się taki trójkącik, pisało adres i to wszystko. Nie trzeba było koperty.
    </section>
    <section>
        <time>11230</time>No i po miesiącu czasu przychodzi marzec 1951 roku, przychodzi goniec z wartowni i: „Takoj jest na bukwa „B”? - Tak, Bukowy. - Sobieraj z rzeczami?”. A ja: „Kuda? W kakuju brygadu? - Nie w kakuju brygadu, tylko na swabodu idziosz”. Pode mną się nogi zatrzęsły, bo mnie aresztowali 9 maja – w dzień pobiedy i myślałem, że dziewiątego maja mnie puszczą. A tu okazało się… Pytam się na wachcie, jak to jest? Mówi: „Nasze kierownictwo jest takie hojne i masz zaczoty”. Zaczoty to znaczy, to się liczyło tak, że za dobrą pracę zaliczali kilka dni. I te dwa miesiące wcześniej mnie puścili, jak miałem być. Tego dnia przy końcu marca, na początku kwietnia, było nas sześciu.
    </section>
    <section>
        <time>11307</time>Wyprowadzili nas z obozu i był z nami tylko jeden konwojent, z pistoletem, nawet się wcale nie przejmował, bo idziemy na wolność i szliśmy cztery czy może pięć kilometrów przez step i dochodzimy do torów tramwajowych. Doszliśmy do torów tramwajowych, tam była taka budka, tam żeśmy poczekali, podjechał pociąg, zatrzymał się, już mieli swoje umówione takie przystanki, wpychają nas znowu do stołypińskiego wagonu, sześciu, weszliśmy do tego wagonu, siedzimy, a między nami pełno jest Kazachów, starszych panów z takimi worami z żarciem. Stary zeka, ten od razu jeden z naszych bierze czapę i mówi: „No rebiata, po kusoczku dla swoich, dla zemlaków.” I ci wyciągają, choroba, jeden placek daje, drugi kawałek sera, tak żeśmy nawet dobrze pojedli, jak nas poczęstowali, oni wszyscy przestraszeni. My im opowiadamy: „Lepiej to wszystko zjedzcie albo zróbcie co chcecie, bo jak traficie, to wam zabiorą wszystko”. A to byli starsi ludzie, po rosyjsku dobrze nie umieli mówić, gadali tylko po swojemu między sobą.
    </section>
    <section>
        <time>11398</time>I z tej Karagandy przewieźli nas do miasta, które się nazywało Pietropawłowsk. Są dwa Pietropawłowska. Jeden jest Pietropawłowsk Kamczatki, a to był Pietropawłowsk w Karagandzie – na skraju Kazachstanu. Olbrzymia peresyłka, potężny obóz. I załadowali nas tam, my jesteśmy zdziwieni, dlaczego nas tam dali. Nie mamy zielonego pojęcia. W obozie było parę tysięcy ludzi. Sami Estończycy i Łotysze. Młodzi tacy. Po dwadzieścia parę lat. Dopiero ich przywieźli z Estonii i z Litwy, i tu między nich wpakowali nas sześciu. Później po paru dniach przywieźli nam jeszcze parę, także było nas dwudziestu. I my cały czas pytamy się: „Dlaczego tak jest, co z nami będzie?”. -„Nie przejmujcie się, Moskwa o was pamięta, nie denerwujcie się, wszystko będzie dobrze”. No i tak czekamy, ale ja się tak patrzę, ja cholera nic nie mam. Te szmaty obozowe… Nic. Ci Estończycy biedni, to był ich pierwszy raz, dopiero były początki, byli głodni i ja, choroba, tak jeden dzień nie zjadłem chleba – już byłem przyzwyczajony trochę do głodówki – to już za tę pajdkę chleba wymieniłem koszulę. I tak po dwóch miesiącach już miałem trzy koszule, dwie pary spodni i marynarkę. A oprócz tego, miałem taki fajny marynarski worek od innych. I to wszystko wykombinowałem za chleb, który sam sobie odmawiałem, żeby coś mieć.
    </section>
    <section>
        <time>11534</time>I faktycznie po dwóch miesiącach wyprowadzają nas i znowu do stołypińskiego wagonu, i zawożą mnie do Nowosybirska, do więzienia. Nowosybirsk nocą – pędzili nas przez miasto, ale nie to było ważne. Zaprowadzają nas do więzienia, a więzienie wybudowane z bali drewnianych. Takich bali drewnianych o średnicy 35 centymetrów do 40. Piękny dwupiętrowy budynek wybudowany z tych bali. I pierwszy raz w życiu tam, pierwszy raz za sześć lat, dostałem kiełbasy kawałek. Jak ja tą kiełbasę oglądałem, każdy z nas oglądał, wąchał, ale żeśmy szybko to zjedli. Później się okazało, że to była końska kiełbasa. Ale nikt się tym nie przejmował. Jakby tylko dali, to by każdy po dwa metry zjadł, a nie tylko taki kawałeczek. No i ulokowali nas w celach. Ale taki fajny zapach drewniany. Ale jak się zaczęła noc… W życiu tyle pluskiew nie widziałem. Te belki były utkane mchem i tam jak się zagnieździły te pluskwy… Jedne tak, drugie spadają z sufitu, nie było ratunku.
    </section>
    <section>
        <time>11628</time>Myśmy siedzieli zdenerwowani, a ten strażnik taki zaglądał co chwila. I w końcu się jeden Rosjanin zdenerwował i rzucił butem w tego judasza. A ten skurczybyk wszedł do środka i nie tego Rosjanina złapał, tylko mnie za kołnierz i na dół, do piwnicy do karceru. Wchodzę do tego karceru, żarówka się nie świeci, nic nie widać. W końcu doszło do mnie. Patrzę, siedzi dwóch gości. Jeden goły, a drugi ubrany. Jeden młody, drugi starszy. Okazało się, że to dwóch błatnych i grali w karty, i jeden drugiego obegrał, wszystko od niego wygrał. I ten siedział goły. Jak mnie zobaczył, mówi: „Ooo, dawajcie, grajmy, haroszi, baiszki – baiszki to jest nazwa kart takich drobniutkich, malutkich – pograjmy”. Ja mówię, że nie. Jak on mnie namawiał. Ja się bałem, wiedziałem, nie będę ze starym wyjadaczem grał w karty. W co ja miałem grać, w tysiąca? Męczył mnie, męczył. Ale później się rozgadał i powiedział, że jest z Odessy. Nie, ja powiedziałem mu, że byłem w Odessie. Jak mu powiedziałem, że byłem w Odessie, to od razu byłem swój człowiek. A on pyta, czy ja znałem takiego i takiego w Odessie. A ja mówię, że ja nie żyłem w Odessie, tylko byłem w kolonii odeskiej. A znałem – wymieniłem nazwisko – tego Kolę. - „Aaa, to jest stara zakonnaja sjemja odeskaja”. Odessa słynęła z dobrych kieszonkowców. No jak to ja powiedziałem mu to, to od razu bratnia dusza i chleba mi dał kawałek, zjadłem, i tam przesiedziałem do rana. Rano krzyk na dole, szukają mnie, bo już wyprowadzają nas, a to dyżurny mnie tam zamknął.
    </section>
    <section>
        <time>11772</time>Wyprowadzają nas, sadzają do wagonu, jedziemy dalej. Na drugi dzień ląduję, to już niedaleko – w Krasnojarsku. Potężne więzienie. Więzienie, które budowała Katerina Wtaraja – Caryca Rasiji. Sklepienia łukowate, drzwi grubości pięciu centymetrów obite blachą i takimi gwoździami. Judasz to był taki – kilogramowy. Karmuszka, ta co podawali jedzenie, też taka duża. Niesamowite wrażenie robiło. Otwierają celę i wpakowali nas do tej celi. Zawsze się trafi w celi na kogoś, kto leży koło ciebie, no to przez cały dzień, to trzeba z kimś porozmawiać. Miałem szczęście, że zawsze trafiałem, że mogłem z kimś porozmawiać. No i trafiłem na takiego starszego gościa, widać, że był inteligentny i mi opowiedział, że to więzienie, gdzie byli sądzeni jeszcze wszyscy jacyś dekabryści i inni, to mi nic nie mówiło, ale mówi, że siedzieli Polacy z powstania styczniowego, z listopadowego tutaj w tym więzieniu i stąd dopiero byli wysyłani. I tak samo było ze mną. Po trzech dniach wzywają mnie na górę i robią mi badania. Wysokość, szerokość, szczękę, holender, ilość zębów, wszystko wybadali, odbicia palców, całe badania i po tych badaniach siedziałem jeszcze cały miesiąc, dopiero na drugi miesiąc wypędzili nas na podwórze - to już był prawie wrzesień, tak koniec września i znowu ustawili nas w dwuszeregu. I znowu przyjechało takich dwóch kupców i pokazali palcami: ten, ten, ten, ten. I między innymi mnie. I ci, którzy zostali pokazani palcem, to na lewo, a ci, którzy nie, to na prawo. I już nie trafiliśmy do tej celi, tylko na bok. Na drugi dzień przyjeżdża samochód, ładują nas na samochód i wiozą nas. Ale kuda, to my nie wiemy.
    </section>
    <section>
        <time>11930</time>Jechaliśmy może kilka godzin. Zajechaliśmy do powiatu o nazwie Suchobuzim. To był potężny rejon, który miał objętość tak obszarowo, jak Polska, jeden rejon suchobuzimski rajon. Potężny budynek i tam była milicja. I tu na tej milicji nas zebrał kapitan i powiedział, że będziemy na zesłaniu do rozporządzenia władz wyższych. - „Jeśli uciekniecie z tego powiatu do drugiego bez naszego zezwolenia, dostaniecie dwadzieścia lat katorgi”. Taki mieli formularz, to nam przeczytali: „Podpiszcie”. Ale jeden z nas powiedział: „Nie podpiszu. -Dlaczego? - Co to znaczy do osobistego rozważenia?”. A ten kapitan tak stoi, podumał: „Ja wam skażu priamo kak to jest. Możesz być dwadcat’ ljet, a możesz być tolko adin miesiąc. Eto wsjo. Poniał? - Poniał. - Wot widzisz, kak charakterny, dołgo z tobą nie gawarił, a ty wsjo poniał”. No i tak było. Możesz siedzieć dwadzieścia lat, a możesz miesiąc. Wszystko zależy od góry. Każdy się podpisał. - „No, budziete rabotat w chimleschodzie”. - „O – to mówią niektórzy – to fajnie, jakieś chemiczne przedsiębiorstwo, będzie ciepło, fabryka” - i tak dalej.
    </section>
    <section>
        <time>12031</time>A to guzik. Chimleschod to było przedsiębiorstwo leśne, które się trudniło wydobywaniem żywicy. I z tego Suchobuzima na samochód wiozą nas do Atamanowa, to jest niedaleko – dwanaście, piętnaście kilometrów, a nad Atamanowem zatrzymaliśmy się na brzegu, ja się patrzę, a to rzeka Jenisej. „Eto znajesz toko reka Jenisej”. Boże, ja w życiu takiej rzeki nie widziałem potężnej. Ta rzeka. No i po jakimś czasie podjechała łódź, na trzy razy nas przewozili. Ona miała wtedy szerokość 500 metrów. I ten, który nas przewoził był Polakiem. Jego wcześniej tam przywieźli i on pracował w tej wiosce, a ta wioska nazywała się Uscikan. Dlaczego się ta wioska nazywała Uscikan? Dlatego, że w tej wiosce do Jeniseju wpadała rzeka Kan. I ta wioska się nazywała Uscikan. I ten Polak, jak się dowiedział, że ja jestem Polakiem, to się bardzo serdecznie ze mną witał. On się nazywał Sakowicz. Na imię nie pamiętam, ale Sakowicz pamiętam. I miał przyjaciółkę Walę, która była perekmacherem. Wiecie, co to jest perekmacher? Fryzjer. Ona była w obozie perekmacherem i tutaj na wolności była też perekmacherem. I mieszkała też w tym. Jak już nas przywieźli do tego Uscikanu, to połowę grupy oddzielili w jedną stronę, połowę w drugą. Ja byłem w drugiej grupie. I pognali nas sześć kilometrów jeszcze wzdłuż przez tajgę, ale taką rzadką. Bo można było przejść przez Kan i iść drogą, ale myśmy poszli wcześniej lewą stroną i doszliśmy do Kanu. Doszliśmy tu, tutaj zaczęliśmy krzyczeć i z tamtej strony przyjechali łodzią, przeprawili nas. I to był nasz pierwszy postój na Syberii w wiosce, która się nazywała Podparoch. Bo dlatego nazywała się Podparoch, że tam były takie skalne progi w tej wiosce. I tam w tym Podparochu rozlokowali nas.
    </section>
    <section>
        <time>12200</time>To była nieduża wioska – jakieś dziesięć domów, po pięć domów to było w ogóle same starsze babcie, a pięć może było, parę osób, które pracowały w takim kołchozie biednym, marnym. Tam tylko jedli ziemniaki i kapustę, i co mieli. Straszna biedota była. I tam nas ulokowali w poszczególnych pomieszczeniach. No i ja trafiłem do takiego pomieszczenia, w którym było nas więcej osób, ale po tygodniu nastąpiło przegrupowanie. I już przywieźli nam siekiery, piły i trzeba było iść pięć kilometrów, tam leśniczy przyszedł, wyznaczył nam miejsce i: „Tu macie budować dom, tu”. I nie z modrzewia, nie z sosny, tylko ze świerka, żeby było szybko. Świerk był pod nosem. My nie mieliśmy jeszcze konia, który by ciągnął te belki. A to był blisko świerk, także żeśmy sami ciągnęli. I tydzień czasu żeśmy już tam zaczęli pracować, później po tygodniu ja przychodzę, a tu przegrupowanie. No i dostałem się do takiego dużego pokoju. I tak było, że ja po prawej stronie spałem z takim banderowcem na starym łóżku, jeszcze pamiętającym carskie czasy, a po lewej stronie spała Wala – fajna taka Czeczenka. Tu po tej stronie był taki duży kufer pamiętający carskie czasy, to wieko zostało odwrócone i na tym wieku spały dwie Ukrainki. A na podłodze spało dwóch Gruzinów.
    </section>
    <section>
        <time>12314</time>No i rano to zawsze najpierw wstawały panie, szybko leciały za stodołę, później każdy stawiał ziemniaki. Dostaliśmy po 100 rubli zaliczki. Produkty nam przywieźli takie – mąki krupy i trochę arachidowego oleju. Rano przeważnie się ziemniaki gotowało – albo puré albo takie w całości, trochę się pokropiło tym tłuszczem, z chlebem, siekiera na plecy i pięć kilometrów do roboty. Droga była dobra, dlatego, że tamtędy z lasu ściągali drzewa i te traktory zrobiły drogę, także dochodziło się dobrze.
    </section>
    <section>
        <time>12354</time>Ale w międzyczasie przyjechała taka wolna kobieta Anna Markowna Żurawkowa, która objęła sklep. Sklep to był kawałek stołu, i tam miała trochę krupy, trochę makaronów, trochę oleju, no i był cukier. A cukru myśmy już dawno nie widzieli. I ona rozdawała cukier, a ja nie miałem do czego wziąć - do czapki i tak się zaczęło… Tu kręcę z Walą, a tu już zapoznałem tą. Ale później po tygodniu czasu doniosło się do tej Ani. Nie, Wala się dowiedziała, że ja z tą Żurawkową rozmawiam, uśmiecham się do niej. To się do niej doniosło. I ona mówi, że jak pójdzie, jak ją złapie za kudły, to ją rozerwie, choroba. A Żurawkowa Anna była wolnym obywatelem i po gdzieś po dwóch tygodniach ja przychodzę z pracy, a mojej Wali nie ma. Ja się pytam tej babci: „Babuszka, a gdzie Wala? - Oj synok, łudsze nie spraszuwaj. Pryjechało dwóch enkawudzistów i zabrali - A kuda zabrali? -Nie znaju, ty ich sprasij”. I choroba przyjechali po miesiącu na przegląd, czy jesteśmy na tym samym miejscu i ja się pytam: „Kuda ana pajechała?”. Oni mówią:„Ja nie znaju – to była typowa odpowiedź – ja nie znaju, moja chata skraju”. To było stare powiedzonko enkawudzistów. I tak do dzisiejszego dnia nie wiedziałem, choroba.
    </section>
    <section>
        <time>12463</time>I później zaczęliśmy chodzić tam do roboty, już tak spiknąłem się z tą Anią Żurawkową, bo ona miała ten sklep, to były produkty, było żarcie, później ta znajomość z tym gospodarzem, bo ona piekła chleb u gospodarza. Wybudowaliśmy pierwszy dom tam, później drugi dom i do tego drugiego domu to już żeśmy się wprowadzili. O, taką izbę jak ta podzielili na połowy i jedna rodzina, tutaj druga. Jużeśmy tam zamieszkali. I jak to się zaczęło. Zaczęło się od tego, że zaprosili mnie do łaźni, ja przyszedłem do tej łaźni, rozebrałem się, wlazłem do środka, ten Michaił Andrejewicz, tam były takie schodki, ja sobie siadłem na drugim schodku, on mi dał wody, umyłem się, a ten jak nalał tę wodę, jak poszła para, ja się zaczynałem dusić i na raczkach wylazłem z tego, usmolony cały, ta gospodyni się śmiała. I tak to się zaczęło. Wtenczas mnie zabrali do pokoju, żebym się wytarł, wymył, ale ten gospodarz później postawił taką beczułkę, postawił tą braszkę, ta braszka zimna, fajna, to taki jakby kwas chlebowy, ale jak wypiłem dwa stakany, to czułem, że w głowie się kręci. I później Ania wyszła z łaźni, tego i tak się zaczęło. Już nie szedłem do siebie, tylko zostałem u niej. A ona była ode mnie starsza o sześć lat, była sanitariuszką w wojsku. I tak się zaczęła nasza znajomość - miałem drugą przyjaciółkę, ale cały czas myślałem o tej Wali, nigdy jej później w życiu nie spotkałem. Ja tak podejrzewam, że musiała Ania coś powiedzieć, zadzwonić i zabrali ją gdzieś na inny punkt. To tak między kobietami jest.
    </section>
    <section>
        <time>12586</time>No ale później mieszkaliśmy i raz takie mieliśmy zaproszenie na Wielkanoc, to ja elegancko się ubrałem w te ciuchy estońskie, marynarkę, koszulę, przychodzimy, już piękny stół, zastawiony, może na trzy metry. Posadzili Anię tam, gospodarz, gospodyni, tu siedzieli jacyś goście, tu siedziała jedna córka Nadia, tu siedziała Wala koło mnie. Ja oglądam ten stół, rozmawiają i później rozlewają, a tam były te takie stakańczyki. Stakańczyk to 150 gram. I oni tak lali do tych stakańczyków. Ja tak byłem zajęty patrzeniem na to jedzenie, bo i ten śledź z Bajkału mi się podobał – omul, wziąłem go, spróbowałem – pyszny śledź, taki tłuściutki, fajny, wziąłem kawałek śledzia, coś innego, a oni już – hop - i wypili. A ja mam nalane i tak udaję, że wypiłem i stawiam, i w końcu przyuważyli to i mówią: „A ty szto, wodku nikagda nie pił?”. A ja mówię: „ Michaił Andrejewicz, ja jeszcze nie piłem nigdy wódki”. Bo tak było. W domu nie piłem. - „No to ty dołżen wypit’. Beri!”. No już mi nie wypadało. - „Kak ty polski oficer, kak wodku nie pijesz, szto!” I tak mi na ambicję wjechał, biorę tę szklankę: „Woistynno woskres!” – „Chrystus zmartwychwstał” – ja mu odpowiadam, stukam się z Walą, stukam z Nadią i machnąłem tą jedną, tak mi się trochę zakręciło, popiłem.
    </section>
    <section>
        <time>12707</time>Ale tu już jestem zainteresowany, bo gospodarz wstaje i:„Boh swatuju trójcu lubit” i stawiamy stakańczyk, ja machnąłem sobie drugiego – koniec. Parę minut przeszło, a ze mną się coś dzieje, co się nigdy nie działo. Ten stół mi stanął pod kątem 45 stopni i razem z tymi biesiadnikami tak się kręci, i ja mówię do tej po prawej stronie: „Nadia, ja pijany, ja uże gatow”. A ona: „No ty szto, to cię nauczyli pić, ty uże pijany?”. Ja mówię: „Tak”. Ten Michaił Andrejewicz też się zdenerwował, ale widzą, że ja faktycznie jestem zalany i tak wzięli mnie pod ręce, zaprowadzili do drugiego pokoju, jak się walnąłem, tam było uścielone siano, na sianie była taka derka, jak padłem… Słyszę rano gospodarz tak telepie mną: „Tolik, na klina!” - i pół garnka niesie mi tej wódy. Ja się tak złapałem: „Michaił, nie!”, ale on na siłę mnie wmusił. Musiałem zrobić dwa łyki. Łyknąłem dwa razy, popiłem wodą i tak troszeczkę lepiej się czułem. I gospodyni, tam są piece takie na Syberii nie takie jak u nas – tylko to jest taki piec chlebowy, jest później taki uchwyt, którym się łapie za patelnię, wsadza do pieca i się smaży na tym. Gospodyni nasmażyła takich a’la naleśniki, miała krówki, to miała śmietanę i to ze śmietaną myśmy zjedli na śniadanie i on mówi do mnie, że: ”Tut jest artiel – to jest taka mała spółdzielnia trzech ludzi - i tam rybacy ciebie proszą na przyjęcie, bo oni wiedzą, że ty Polak, ale tam to, ja ciebie nie budu gawarit, tylko ty smatrij, to ja budu dziełat’, tam pijut’ za wsje – za Stalina, za cara, za Matku Bosku, za kogo choczesz”. No ja w strachu, ale nie wypada mi nie pójść.
    </section>
    <section>
        <time>12871</time>Przychodzimy, jedna izba, w rogu na dole jedno posłanie, na górze drugie i po tamtej stronie też jedno posłanie. Tu było takie palenisko duże i okrągła taka duża patelnia, dwa uchwyty, na tej patelni nasmażona ryba, taka piękna ryba! Ona nie miała żadnych ości, tylko kręgosłup i smażyła się we własnym tłuszczu, ach! To z jesiotrowatych. - „No zdrascij, zdrascij, zdrascij – on mówi – eto Polak? - Tak, Polak”. Ten od razu mnie taki starszy z brodą mówi: „Zdrascij!” – podaje mi rękę, no i mówi: „No to na spotkanie machniemy po kielonku”, no i leje mi garnuszek, cholera taki 200 gram. Ja tak stoję z nim, pić czy nie pić, ale on stuknął się, udałem, że wypiłem, postawiłem, jak on nie widział, to tak machnąłem pod stół. - „No to na spotkanie charaszo – mówi – chodź” – i ciągnie mnie do ściany, a pod ścianą stały takie dwie beczki drewniane pięćdziesięciokilogramowe i w jednej beczce był czerwony kawior, a w drugiej był czarny kawior. I on miał taką drewnianą łyżkę i miskę aluminiową, i pyta: „Kakoj kawior choczesz kuszat’?”. Ja się na to patrzę, ja tego nigdy nie widziałem, w życiu nie jadłem, nie wiem co to jest. Ja mówię: „Ja nie budu eto kuszat’”. - „Paczemu? Ty znajesz szto eto, eto caryje kuszali, a ty nie choczesz?”. Ja mówię: „To żabie oczy". - „Ty durak!” – i sam sobie nałożył, choroba, cały talerz.
    </section>
    <section>
        <time>12997</time>- „Nie choczesz, to nie nada. Siadaj tu. Ty znajesz, szto ja był w Nadwiślańskim Kraju?”. Tak do mnie mówi: "Nadwiślański Kraj". Ja nie połapałem się, bo nigdy nie słyszałem tego określenia. - „Ty znajesz kakaja krasiwa Warszawa, a jakie dziewki krasiwe, łuuuu – mówi tak do mnie. A tyś też z Warszawy?”. Ja mówię: „Nie”. - „Nie walaj duraka, ty na wierno z Warszawy” – on myślał, że wszyscy Polacy, to z Warszawy. No ja w końcu mówię, co będę grał, bo mnie faktycznie bierze za duraka i mówię: „da”. - „Nie budziem gawarit, nalewaj”. I znowu nalałem, i znowu wypijemy, ja znowu do połowy, on już nie patrzył się na mnie, machnął sam i pyta się mnie: „A ten kościół świętego Wojciecha, jest?”. A ja nigdy w Warszawie nie byłem, ale mówię: „Jest, stoit takoj krasiwy, kak był, tolko Germańce go troszke zbambili, ale uże zdziełali jego”. Tak mu leję wody. - „Oo, to haraszo, ja tam dwa raza był, takije krasiwe dziewki, tolko nie znaju paczemu wsjegda gawarili na mnie ty Maskal, ty Maskal. Szto eta takoje?”. Ja mówię: „Eta takaja nazwa, harosza dla was” – co będę gadać, że dziewczyny mówiły Moskal.
    </section>
    <section>
        <time>13091</time>W naszym pomieszczeniu atmosfera robiła się coraz gęstsza. Dlatego, że już towarzystwo trochę miało w głowie. Dwie lampy naftowe nie dawały tego światła, był już wieczór, wszyscy już mieli trochę w czubie, kawior i ryba smakowały wszystkim. Ja w końcu pozbyłem się swego przyjaciela, bo padł, za szybko zadziałał i nie wytrzymał. Posadziłem go w kącie i siedział grzecznie i tylko co jakiś czas wołał: „Dawaj tego Polaka, dawaj tego Polaka”, no i podchodziłem, to mnie trzymał. - „Zobaczymy się w Warszawie, ja nie mogę zapomnieć Warszawy” – tak sobie bardzo przyjemnie wspominał. Jak ja się znalazłem w domu, tego nie wiem. Rano budzi mnie krzyk gospodyni, która krzyczy: „Michaił, Michaił, wstawaj!”. Michaił przebudzony taki jeszcze, jakby zaczadzony: „Szto słuczyłos’ Nadia? - Nasza Maszeńka padochła!”. Ja nie wiem o co chodzi. W końcu on wstaje, ja wstaję, wyprowadza nas na zewnątrz, a na podwórzu patrzymy, a ta świnia Maszeńka leży na plecach i kiwa nogami. Jak myśmy wrócili z tego pijaństwa, to on przedtem mnie uczył, że jak już będzie dość, a oni będą dużo napici, to należało pić tak, odchylić i za szyję. I myśmy tak robili, bo i nie dało rady. I mieliśmy tak mokre koszule, że jak gospodyni wykręciła do takiej miski i ta biedna świnka przyszła, napiła się tego, to leżała do góry nogami i machała nogami. I ta gospodyni krzyczy: „Maszeńka, padochła, Maszeńka padochła”. A Michaił: „Ty durna, ona nie padochła, tylko padpiła niemnożka wodki!”. I tak to się zakończył ten dzień pięknie.
    </section>
    <section>
        <time>13256</time>No, ja prosiłem tego pułkownika, który był naszym kierownikiem w tym uczastku, że jeden dzień, a to mnie wyszło, że były dwa dni. Jeszcze i tak na trzeci dzień ledwo doszedłem do pracy. Ale pułkownik był fajny gość, mówi: „Nie przejmuj się Toleczka, bumaga wsjo zdzierżyt. My budziem pisać raport, to budzie wsjo charaszo!” Bo on się zajmował tym, że pisał, kto ile przepracował, jakie godziny i tak dalej. Także nie miałem ani jednego dnia potrąconego. Miałem u niego fory, bo zawsze byliśmy razem, przyjechaliśmy razem.
    </section>
    <section>
        <time>13294</time>I pomału przeprowadziliśmy się do tego nowego domu, tam mieszkaliśmy razem, ale to już zaczęło się lato. Ale zaistniała taka sytuacja, że zawezwali moją Anię – Annę Żurawkową do rejonu i musiała zdać sklep. I przestała pracować. I moja fucha wyszła tak, że nie pracowała w sklepie, a musiała pójść do pracy ze mną w tajdze. I jak się zaczął miesiąc czerwiec – jaki był powód, że ją zdjęli z tej pracy nie mam pojęcia do dzisiejszego dnia – ale ja już nie pracowałem jako cieśla, tylko zabrali mnie do pracy w lesie, bo zaczynał się zbiór żywicy. I przy zbiorze żywicy trzeba było pracować cały czerwiec, lipiec, sierpień, wrzesień – cztery miesiące. Dostałem taki kawałek lasu, może kilka hektarów, w którym było może dziewięćset, może osiemset drzew i musiałem do każdego drzewa podejść i naciąć, odnowić nacięcie na drzewie, żeby ta żywica spływała.
    </section>
    <section>
        <time>13379</time>Pierwszy miesiąc to mi szło ciężko, dlatego, że trzeba było opanować. To były takie wzgórza, takie nieduże wzgórza pofalowane z nakłonem w jedną stronę. Ja z początku tylko chodziłem od góry do dołu, a to było źle, bo męczyłem się. Póżniej zacząłem chodzić wzdłuż wzgórza. I zaczynałem chodzić od góry do dołu. Co trzy dni musiałem podejść do jednego drzewa i wznowić nacięcie. Wtedy to drzewo wydzielało ten sok, tę żywicę i starało się zasklepić tą ranę. Na tym polegał cały dowcip. Jak już na trzeci dzień rana została zasklepiona, bo słońce przygrzewało – żywica zasychała, to na trzeci dzień ja podchodziłem i odnawiałem tą ranę i ona znowu wydawała z siebie ten sok, i po trzech dniach ten lejek był napełniony żywicą. Były takie niektóre drzewa, ja je nazywałem dojne krowy, że za jednym nacięciem dawały mnie cały lejek, to musiałem go schować, na drugie nacięcie dać nowy, tak że koło jednego drzewa miałem prawie dziesięć lejków. I po trzech dniach dopiero Ania musiała chodzić i zbierać to do wiadra, i z wiadra do beczki. I musiałem w czerwcu dać 300 kilo, w lipcu 400 kilogramów, w sierpniu 300 i we wrześniu 200 kilogramów żywicy. Ale takich jak ja to było więcej. I pracowałem do września przy tym zbiorze żywicy.
    </section>
    <section>
        <time>13496</time>Miałem takich parę przyjemnych i nieszczęśliwych wypadków w czasie tego lata. A mianowicie, było to w lipcu, w połowie lipca. Tak mi się strasznie chciało pić, taka była pogoda, trzydzieści stopni ciepła, ani jednej chmurki na niebie, tak jakby mówili, że siekierę można było powiesić w powietrzu, duszno. Co mnie pognało nie wiem, idę tą doliną, tym spadem na dół. Przeszedłem jakieś 500 metrów, czuję, że rzeka jest, odchodzę jeszcze kilka metrów, jest rzeka, szerokości może 10 metrów, płynie taka czysta woda. A ja taki spocony, spragniony tej wody, ale patrzę się gdzie by to podejść, bo u nas w Polsce to przy brzegach rosła wierzba, a tu była sama olcha. W końcu znalazłem krzak taki olchy, złapałem się dużej gałęzi i zsunąłem się do tej wody i zanurzyłem się. I piję, i piję, i piję, i piję tę wodę, napić się nie mogę. Wychyliłem głowę, patrzę się i siedzę w tej rzece, i później znowu – nur – i znowu piję – tak byłem spragniony. I jeszcze kilka razy głowę wychyliłem, a tu już komary i muszka nad moją głową, już była zaraza. To ja znowu głowę do tej rzeki, ale ileż można siedzieć. W końcu wyszedłem, popatrzyłem się na drugi brzeg, a tam już nie było lasów, tylko takie krzaki i trawa. No i znowu idę pod tę górę, a tu lewa noga – bul – prawa noga – bul, szybciej – bul, bul, bo tyle miałem wody w tym brzuchu, że mi się przelewała w żołądku jak szedłem. I doszedłem do tego miejsca pracy i znowu się zmęczyłem, i znowu mi się pić zachciało. Gdybym mógł te wodę wycisnąć z brzucha z powrotem, to bym się napił! To był tylko jeden taki dzień. I proszę sobie wyobrazić, że ja byłem cały mokry. I do końca pracy, jak przyszedłem do tego szałasu, gdzieśmy mieszkali, to byłem suchy, wyschło wszystko na mnie.
    </section>
    <section>
        <time>13655</time>A nas było tam szesnaście osób czy dwadzieścia, to było takie zbudowane, żeby nie chodzić daleko, trzy kilometry czy cztery z domu, to w tajdze był zrobiony taki szałas, nakryty dach i były porobione takie prowizoryczne tapczany, i tam żeśmy spali w tym przez cały sezon. Czerwiec, lipiec, sierpień, do połowy września prawie. Rano przeważnie wszyscy wstawali, koło tego szałasu strumyk płynął, biegło się do strumyka, przynosiło wody, każdy miał porobione z kamienia palenisko i gotował kaszę z makaronem albo na drugi dzień znowu makaron z kaszą. Bo nie było nic innego. Albo ziemniaki się smażyło, albo gotowane, puree, trochę się pomaściło, z chlebem się zjadło, herbatą popiło i do roboty. To nie było tak jak teraz u nas, jak pracowałem, że pracownik mówi, że jak taki kawałek kiełbasy nie zje na śniadanie, to on pracować nie będzie. Nie było żadnej kiełbasy ani masła. Normalne masło to dopiero zjadłem po jedenastu latach jak powróciłem do Polski.
    </section>
    <section>
        <time>13740</time>Raz miałem takie jeszcze jedno szczęście. Że jakiś piesek się przypętał do mnie. I szliśmy do pracy, on raptownie skoczył w prawo, słyszę trzepotanie skrzydeł, a on głuszca złapał młodego, który spał. On go wyczuł i złapał. I ja przychodzę, taki piękny, ponad dwa kilo prawie, młodziutki, dobry, wróciłem się do domu, Ania jeszcze nie szła do pracy, zostawiłem jej, to przez cztery dni mieliśmy takie fajne jedzenie. Ten piesek też dostał szyjkę i łapki, i te wszystkie kiszki też zjadł, ale później gdzieś mi znikł. Taki wędrowny piesek, choroba.
    </section>
    <section>
        <time>13790</time>Jak skończyliśmy pracę przy tym żywicowaniu, połowa brygady zostało, żeby w tym miejscu wybudować nowy dom, żeby na drugi sezon już nie było tego szałasu, tylko był normalny dom. No i ja jako już zawodowy cieśla, ja już tam byłem i cieślą, i ciąłem deski z Saszą, byłem specjalistą od cięcia desek też, zostawili nas tam i pracowałem tam do początku grudnia. A na niedzielę przychodziłem do domu do tego osiedla, gdzie już było kilka domów wybudowanych. I już tam mieszkało może z pięćdziesiąt osób. Ale na początku grudnia wzywają mnie, Saszę, tego Estończyka, z którym pracowałem i jeszcze innych, i powiedzieli, że: „Musicie zmienić miejsce”. Musimy wybudować osiedle nad Jenisejem.
    </section>
    <section>
        <time>13862</time>Już była zima, śnieg, takie duże sanie, na te sanie załadowaliśmy prowiant – makaron, mąkę krupę, na to położyliśmy piecyk metalowy, drugie sanie to były dwa worki owsa i siano dla konia. Sanie były przyczepione do tych pierwszych. I my na piechotę idziemy – było nas dwanaście osób – idziemy z tej leśnej polany do wioski Padparoch. Z tej wioski Padparoch idziemy do wioski Uscikan, z tej wioski Uscikan idziemy w dół Jeniseju, później skręciliśmy na prawo, tam spotkaliśmy się z leśniczym, leśniczy nas skierował na taką polanę, do tajgi jeszcze pięć kilometrów, także zrobiliśmy 40 kilometrów od tego miejsca. Przeszliśmy w cały dzień bez problemu, tylko kto miał wąsy to miał zamarznięte tutaj. Bo był mróz dookoła. Normalny mróz to był dwadzieścia pięć stopni. Bez żadnego problemu się pracowało, tak byliśmy już przyzwyczajeni do tych mrozów.
    </section>
    <section>
        <time>13947</time>No i przychodzimy do tej tajgi, a tam nic nie było. Była taka stara zemljanka i był szereg domów, pięć domów razem tak połączonych. W tej zjemljance jeszcze były stare nary i było stare siano. Tośmy wykorzystali to siano, nabiliśmy sienniki i początkowo spaliśmy w tej zemljance, a remontowaliśmy już ten dom. Jedni remontowali dom, a drudzy już zaczęli budować nowy. Nowy dom to się budowało w ten sposób, że na sześciu rogach paliło się sześć ognisk całą noc. I ta ziemia jak odtajała, bo ziemia była zamarznięta na 60 centymetrów. Jak już odtajała, to wtenczas wkładało się te słupy do środka, które były wcześniej osmalone nad ogniskiem, opalone, taka niby naturalna konserwacja, wsadzało się i podgrzewało się tą ziemię, wsypywało się, ubijało się i już fundament już był. Liną wyrównywało się i na tych słupach dopiero zaczynało się budować dom.
    </section>
    <section>
        <time>14031</time>Wyremontowaliśmy ten dom, później przenieśliśmy się z ziemljanki do tego domu, przyjechała następna grupa ludzi, zamieszkała w ziemljance, myśmy już w tym domu mieszkali i zaczęła się, to już był 1951 rok, wiosna. Jest marzec – konsternacja – przyjechał jakiś gość z powiatu, zebrał wszystkich, bo to ludzie pracowali w tajdze, bo jedni ścinali drzewa, drudzy wieźli to do nas, myśmy pracowali na miejscu. Ja pracowałem z Saszą – cięliśmy drzewa na deski i przyjechał ten gość, postawili stół, bo już był kierownik – a kierownika swego nazywaliśmy „połkownik”, bo on był pułkownikiem – towarzysz połkownik to, towarzysz połkownik tamto. I do tego był przyzwyczajony. Nie wołaliśmy „naczalnik”. Połkownik kazał zebrać wszystkich, wystawili stół i ten gość wyskoczył na ten stół i tak zaczyna, tu mu grdyka lata: „Słuszajcie dorogije ludzie, słuczyłos’ balszoje nieszczascie…” – a my nie wiemy co, wojna? Bo ani gazety, ani radia, nic, „miedwied' prokuror” w tej tajdze.
    </section>
    <section>
        <time>14133</time>- „Słuczyłos balszoje nieszczascie, Josif Wissarionowicz Stalin pamior” – i tu mu lata, tu cisza. I naraz Dziadzia Fiedor mówi:„A ch... z nim. Niechby on pomier dwadcat’ liet nazad!”. Dalej cisza. Ten jak to usłyszał, zeskoczył ze stołu i uciekł do pułkownika. A my do tego Dziadzi Fiedzi: „Dziadzia Fiedzia, zaczem ty tak skazał? Ty za to dziesiat liet połuczysz”. - „A mnie wsjo rawno. Meni wsju familiu roztrilali, ja piatnadcat’ liet odsiedział" - a pochodził z irkuckiej obłasti - "to mnie wsjo rawno”. No i my wszyscy żałowaliśmy go bardzo, ale posadzili go na sanie, odwieźli do Jeniseja – tego frajera – jeszcze zdążył przejechać na saniach przez Jenisej, minął tydzień, minął dwa, minął trzy, nic nie było. Chyba był na tyle mądry, że nic nie powiedział i tak się rozeszło po kościach. A ten Dziadzia Fiedzia, to był taki fajny chłop. On mnie uczył ciesielki, on mnie nauczył piłować drzewo. Stary, taki fajny Sybirak. A ci Sybiracy starzy to wszyscy oni się rodzili z siekierami, cholera. Każden jeden umiał budować, robić przy ciesielce.
    </section>
    <section>
        <time>14225</time>Nadszedł 1953 na 1954 rok, już ja jestem, jest Stasio taki z Wilna, który miał za przyjaciółkę Litwinkę, ja miałem za przyjaciółkę Anię, przyjechał Antek Urbanowicz taki z Wileńszczyzny, po ośmiu latach przywieźli go – miał przyjaciółkę Alę i od naszego osiedla na chutorze mieszkał pan Dawsiewicz. Ja niektóre nazwiska pamiętam. Pan Dawsiewicz, który był kapralem w wojsku polskim, do niego przyjechała rodzina z Wileńszczyzny. I jego żona zrobiła nam Boże Narodzenie. Złożyliśmy się po 100 rubli – bo już zarabialiśmy pieniądze, dostawaliśmy po 1000 rubli, po 1200 rubli, to wystarczało na życie - i zrobiła nam Boże Narodzenie. Zwolniliśmy się z pracy, wziąłem strzelbę, ubraliśmy się czysto i idziemy tam dziesięć kilometrów. Mróz piekielny skrzypi, skrzypi, a my idziemy, wszystko na brwiach już zarośnięte, panie zasłoniły sobie te twarze, ja tę strzelbę jeszcze niosę, w końcu przyszliśmy na ten chutor do pana Dawsiewicza. On od razu zabrał mi strzelbę, zabrał mi naboje, schował do komórki, no i zaczęła się wileńska Wigilia.
    </section>
    <section>
        <time>14342</time>Stół był nakryty sianem, na stole było siano, na tym sianie był położony biały taki obrus, no i były potrawy z mięsa, z kapusty, z ziemniaków i tak dalej. No i zaczęła się Wigilia i podstawą tego były tak zwane śliżyki. Śliżyki to jest typowa potrawa wileńska, tak jak u nas na wschodzie kutia. Ja na Wschodzie byłem przyzwyczajony do kutii, a u nich były śliżyki. To taka słodka woda i takie sucharki białe. Trochę tego zjadłem, ale tak za bardzo mi to nie smakowało, ale później mi smakowały inne rzeczy. Później nie było wódki, a była braszka. Bardzo dobra braszka zrobiona przez Sybiraków, nie przez panią Dawsiewicz. Pośpiewaliśmy kolędy, popłakaliśmy, tak trochę powspominaliśmy to, życzyliśmy sobie powrotu. I na drugi dzień jeszcze byliśmy tam i wieczorem wróciliśmy do siebie. I to była jedna, jedyna tam... W Padparogu byłem na Wielkanoc, a tu miałem Wigilię jedną.
    </section>
    <section>
        <time>14431</time>Zaczął się 1954 rok, który był bogaty w różne rzeczy. Przede wszystkim w 1954 roku pojechałem z Anią do Suchobuzima, gdzie wypisali mi przepustkę i pojechałem do Krasnojarska. W Krasnojarsku kupiłem ubranie i kupiłem płaszcz, i kupiłem trzy kilogramy śrutu, żebym miał na polowanie na jarząbki. Bo polowałem na jarząbki przeważnie. Wróciłem, no i znowu tak było, że w zimie pracowałem przy cięciu drzewa, przy cięciu tych desek. Antek Urbanowicz pracował jako cieśla, Stasio pracował przy ścinaniu drzew, drugi Stanisław też pracował przy ścinaniu drzew. Ja miałem o tyle wygodnie, że miałem pracę na miejscu. Z domu wychodziłem, przechodziłem pięćdziesiąt metrów i już było stanowisko, dwa kozły, na tym drzewo i myśmy w dwójkę cięli z tym Stanisławem. W 1954 roku była amnestia i tego Saszy – ja nie wiedziałem jaki on miał wyrok, tego się nikt nie pytał jeden drugiego – i oni mieli po pięć lat, a była amnestia do pięciu lat i jego zabrali i jego żonę. I już nie miałem kolegę do pomocy i mnie od piłowania tych desek przenieśli do brygady ciesielskiej. Ale już był 1954 rok. Znowu musiałem pójść na żywicowanie, bo to normalnie w zimie się budowało i cięło deski, a zaczynało się od końca maja, czerwiec, lipiec, sierpień, wrzesień znowuż wydobywanie żywicy. A starsi, którzy nie brali udziału w żywicowaniu, no to kobiety robiły cegły, suszyły cegły, później z tych cegieł budowali piece. I w każdym jednym pomieszczeniu był taki blat, to była kuchenka i piecyk do góry, w każdym jednym. I to był mój blat i ja tam rano sobie paliłem w tym piecu.
    </section>
    <section>
        <time>14596</time>Ania postanowiła, żeby pojechać do jej mamy. Ja mówię:„Dobrze, mogę pojechać”. I wybraliśmy się jesienią 1954 roku we wrześniu, jak raz skończyliśmy robotę, pojechaliśmy do Suchobuzima. W Suchobuzimiu w milicji dali mi przepustkę, zezwolenie na tyle i tyle dni, wyjazd tam i tam. To był mój dokument. Przyjechaliśmy do Krasnojarska. To wszystko jechało się tak: łapało się ciężarowy samochód, trzymało się pół litra, to była taka normalna przepustka. Kierowca stawał, brał pół litra i wiózł nas do Krasnojarska. W Krasnojarsku wysiedliśmy, dojechaliśmy do Abakanu. W Abakanie wysiedliśmy i znowu takim przygodnym ciężarowym samochodem zajechaliśmy do tej wioski, skąd ona pochodziła. Przyjechaliśmy na miejsce. To był dom stary już, miał swoje lata. I babcia – jej mama – tam mieszka, przywitaliśmy, najpierw chciałem ją pocałować w rękę, to się bardzo zdziwiła i taka skonsternowana.
    </section>
    <section>
        <time>14694</time>Po trzech dniach dowiaduję się, że w tej wiosce mieszkają Polacy. Oni się dowiedzieli też, że ja jestem Polakiem i zaprosili mnie. Przychodzę – rodzina po polsku, mówi po polsku, wtrąca słowa rosyjskie. Najstarszy ten pan posadził mnie koło siebie i mówi tak: „Pan jesteś szlachcicem?”. Ja mówię: „Nie”. -„Proszę się nie wstydzić, proszę się nie bać, to cała rodzina polska, wszystko szlachta zagrodowa” – mówi. – „Pochodzimy z wileńskiej guberni, ujest taki i taki” – powiat taki i taki. – „Nazywamy się tak i tak” i wymienił takie czyste nazwisko na –ski. Otwiera taki duży kufer bity blachą, jak kiedyś robili takie kufry. Z tego kufra wyciąga formatu A4 pergamin taki pożółkły, na samej górze był carski orzeł dwugłowy i było zezwolenie cara na połączenie się z zesłańcem, który był wywieziony w 1863 roku na Sybir. Ojciec był wywieziony, a rodzina dostała pozwolenie na połączenie się. I pokazali mi ten dokument. No, naturalnie leją już wódkę. Wypijemy po szklance, później leją drugą. I ten starszy pan mówi: „Proszę pana, wpadł pan między wrony, to musi pan krakać jak i one”. Tak pamiętam, jakby to dzisiaj. A ja mówię: „Proszę pana, ja już sześć lat tak krakałem w obozie i kraczę dalej jakoś”. –„No to dzięki Bogu”. I on mówi tak: „Proszę pana, my już do Polski nie wrócimy, proszę sobie zapisać nazwisko nasze” czy on mi zapisał nawet. Polacy moi bardzo mnie prosili, że jak kiedyś wrócę do Polski, żebym odnalazł ich rodzinę, która znajduje się gdzieś w wileńskiej guberni. I podali mi swoje nazwisko. Nawet ten starszy rodu napisał mi dokładnie, ale póki wyjechałem do Polski, to gdzieś zgubiłem ten adres. I z przykrością muszę stwierdzić, że nie mogłem zrealizować jego prośby. Miał takie szlacheckie faktycznie nazwisko na –ski. I pożegnaliśmy się z tymi Polakami i za dwa dni wyjechałem z powrotem, wróciłem do tajgi.
    </section>
    <section>
        <time>14873</time>Ale ten rok to obfitował, 1954 był bardzo ciekawym rokiem, bo nawiązałem kontakt z Polską. Rodzice przysłali mi wyzew. Ten wyzew wysłałem do Moskwy, dostałem z Moskwy odpowiedź odmowną. I dostałem odpowiedź taką, że jak zostanę zwolniony z zesłania, to mogę się starać o wyjazd do Polski. I podpisał attache ambasady Polski Ludowej Motrok. Mam to wszystko i to zostanie dołączone do pamiętnika. Drugie ciekawa rzecz w tym roku, to było to, że przyjechały dwie Polki. Pani Jadwiga Zabdyr, a druga tylko pamiętam nazwisko, pani Lipa. Panie takie koło pięćdziesięciu lat. Ale już była nas większa polska kolonia i to było bardzo ciekawe.
    </section>
    <section>
        <time>14934</time>Jesienią 1954 roku, już był koniec sierpnia, siedzę w namiocie, bo każdy z nas miał namiot, to znaczy szałas taki zbudowany z pni, okryty darnią. W tym szałasie stała beczka i do tej beczki wlewało się wydobytą żywicę, więc musiała być zakryta. Siedzę w tym szałasie, bo zaczął padać deszcz, naraz koło szałasu przebiega potężny łoś. Jak mnie to zaciekawiło. Wstałem, patrzę się, a za tym łosiem pies. Minęło może dwadzieścia minut, słyszę jakieś odgłosy. Patrzę, idzie jakiś myśliwy, ale myśliwy bardzo ciekawy. Bo miał prawą rękę, a nie miał lewej. Na lewej ręce miał taką obejmę skórzaną, to było zawiązane, a na końcu niej był taki hak, że tym hakiem mógł coś podnieść z ziemi, mógł sobie podtrzymać strzelbę jak strzelał. - „Zdrasciej. - Zdrasciej. - Wy kuda? To wasza sobaka? - Da, eto maja sabaka. - To poszła za sochatym”. Sochaty to nazwa taka łosia po syberyjsku. Na mnie mówili: „Tolek ty taki jak sochatyj, ciebie muszke ne beriot, maroz nie gryziot, biegajesz kak sochatyj”. Ja mówię, że szkoda tego psa, on mówi: „Proszę się nie martwić, pies wróci, nawet za dwa dni wróci”. On był cały mokry, więc jego zabrałem do siebie do domu, niech się wysuszy. Dałem mu ciuchy, te położyliśmy tak koło pieca, żeby wyschły i czym go mogłem ugościć? Podstawowa rzecz – kartoszka. Kartoszkę się zrobiło, jak to się mówi… Żona wie, jak ja proszę, żeby zrobiła frytki syberyjskie, to wie jak. Zrobiłem frytki, usmażyliśmy, pojedliśmy, rano już wyschnięte, on się ze mną pożegnał i zaprosił mnie do siebie. Poszedłem, byłem tam u niego w gościach, poznałem jego żonę. Ale później prosił mnie, żebym przyszedł za tydzień jeszcze raz do nich. No ja mówię: „Dobra, przyjdę”.
    </section>
    <section>
        <time>15094</time>Tam jakieś było osiem kilometrów, to co dla mnie osiem kilometrów, to tak jak teraz osiemset metrów. Byłem w nogach niesamowity, choroba. Przychodzę do niego popołudniu: „Zdrascij, zdrascij”. Szarówka już była, obszedł naokoło dom, zamknął okna, zasunął drzwi: „Znajesz Tolik, my tu podumali z żoną, sztob ty astałsja u nas kak syn.” Będziemy go nazywać Michaił Andrejewicz, bo już nie pamiętam jak. Ja mówię: „Michaił Andrejewicz, ale u mienia jest w doma mama, aciec, ja adin doma, ja chaczu damoj”. - „A może ty uże nie pajedziesz, to tobie budziet charaszo”.
    </section>
    <section>
        <time>15150</time>I otwiera kufer i z tego kufra wyciąga skórzany, elegancki płaszcz. Tak jak czekiści nosili, ci z NKWD. Ja zakładam ten płaszcz i idealnie, jakby na mnie był szyty, choroba. Zdjąłem, on odstawia na bok, wyciągnął taką kiszkę jakąś i tak rzucił do mnie, ja to złapałem i upuściłem. A to był worek złota. Złoto takie ciężkie. Ja nie widziałem w życiu, pierwszy raz w życiu miałem. Cały worek, może pięć kilo złota było, ale to był kruszec. On mówi, że pracował dwadzieścia lat w kopalni złota i po kawałeczku sobie zmagazynował i mówi: „Etot miszok, to jest dla ciebie”. Ale to nie wszystko. Sięgnął dalej, wyciągnął pudełko, z tego pudełka wyciągnął taki piękne bransolety złote, pierścionki i jeszcze jakieś inne rzeczy, jakiś naszyjnik i mówi: „Tolik, to wszystko dla ciebie, tylko zostań z nami”. Strasznie głupia sytuacja. Tak mi głupio było odmówić, ale co mu strzeliło do głowy, no. - „Ty spodobałeś się nam, ty na pewno czesnym człowiek, no astańsja.” Później się rozgadał, okazało się, że on pochodził też z irkuckiej guberni, z bogatego domu, ale rozstrzelali mu rodzinę, reszta w obozach, reszta zginęła w Sołowieckich Ostrowach. Ja jeszcze wtedy nie wiedziałem, co to są Sołowieckie Wyspy. Teraz już wiem, bo mam książkę o tym. A wtenczas on mi powiedział, to ja to przyjąłem. No i podziękowałem mu bardzo i on mnie prosił, żeby się zastanowić, ale zrezygnowałem i to była taka jedna moja jedyna rzecz, przykro mi było, że musiałem mu odmówić, bo dobra rodzina była, holender. No i tak się złożyło.
    </section>
    <section>
        <time>15286</time>Później miałem inną sytuację - zachciało mi się mieć zegarek we wrześniu. Poszedłem do Jeniseju, a tam na Jeniseju mieszkał taki pan starszy z żoną i miał łódź. I tę łódź pociągnęliśmy do przodu ze sto metrów, wsiadłem i razem z nim wiosłowałem. O co chodzi? Łódź jest tu, chcemy dotrzeć do tego celu, żeby tam dotrzeć trzeba łódź postawić w tym miejscu, bo jak się płynie w tę stronę, a prąd rzeki zbija w bok to nigdy, jakbym tak chciał jechać, to bym jechał tu. No i wylądowaliśmy na drugiej stronie z rowerem. I ja siadam na wielocyped. I jedu. Kuda? W derewniu. Pierwaja derewnia: „Jest czasy? - A ty szto, durak! Kakije czasy?! - Jest? - Nie tu. - A byli? - Byli, prodali”. No to pedałuję dalej. Jadę do drugiej derewni. - „Zdrascie. - Zdrascie. - Ja paspraszu, czy czasy u was jest? - No byli, ale uże prodali, nie tu, nie tu, jeszczio adin jesc, ale nie do prodaży. - A daleko jeszcze do derewni sljeduszczej? - Ze szesc kiłometrów”. No to drałuję, cholera, na rowerze dawno nie jechałem, tyłek mnie już piecze, ale dojeżdżam. - „Gdzie tu jest magazyn w dzierewni? - A tam, Michaił Andrejewicz on tam uże jest w sklepie”.
    </section>
    <section>
        <time>15403</time>Przychodzę, siedzi gość, połóweczka, dwa ogórki i stakańczyk. - „Zdrascie. - Zdrascie. - No, druh przyjechał, siadł!”. I poleciał, przyniósł drugą szklankę. Ja mówię: „Ja nie choczu pit, ja choczu pakupit czasy? - Da? Czasy? A za czem tobie czasy? Gdzie ty żywiosz? - W tajge. - A za czem tobie w tajge czasy?” – tak do mnie gada, on już jest podpity. - „A u was jest czasy?”. A on mówi: „Jest” – i wyciąga szufladę i cztery pabiedy, cholera, z paskiem, aż mi się oczy zabłysły. - „To prodaj. - Nie, nie prodam, wypijesz ze mną, to prodam!”. I, cholera, musiałem z nim wypić dwa kielichy, nie dało mi się zamarkować, żeby zalać, bo skurczybyk się przyglądał, wypiłem te dwa, sprzedał mi, nawet: „Nie nada dziengi!”. Nie chciał pieniędzy nawet, ale mu dałem połowę, wziął. - „Wsjo haroszo”, on sobie jeszcze nalał, a ja pojechałem. A ja tak jechałem ósemką. Ósemką do jednej wioski i modliłem się, żeby dojechać szczęśliwie do drugiej wioski. Jak ja dojechałem do tej łodzi, to nie wiem. Ten się śmieje ze mnie. - „Ty durak!”. A ja powiadam mu jak było, no inaczej by mi nie sprzedał, gdybym z nim dwa stakana nie wypił. No i udało mi się. Przejechaliśmy na drugą stronę, przyjechałem do domu i miałem potem, cholera, nieszczęście z tym zegarkiem. Kto szedł koło mnie, dowiedzieli się wszyscy, że Tolek ma czasy: „Zdrascij Toleczka! - Zdrascij. - Skolko wremja?”, cholera jeden – ja mówię tyle i tyle. Idę dalej: „Zdrascie, skolko wremja?”. Wziąłem ten zegarek, powiesiłem na gwoździu i nie nosiłem go w ogóle, bo się, cholera, każdy pytał, która godzina.
    </section>
    <section>
        <time>15542</time>I nareszcie przyszedł maj 1955 roku, i przyjeżdża enkawudzista, i mówi tak: „Proszę zebrać wszystkich ludzi z państw demokratycznych”. Ja mówię: „Ty tak nie gałgaj, tylko gawrit prawielno kogo zebrat”. - „No jest u was Węgier?”. - „Jest”. To tak mówi: „Polak, Węgier, Austriak pojadu damoj”. Jezu kochany, taka wiadomość, aż się wierzyć nie chce. I wtenczas wypełniłem tę ankietę. On się pytał: „Imię ojca, urodzenie, imię matki, urodzenie, kogo masz za granicą - i tak dalej - kogo masz z rodzeństwa w Polsce?”. Każdy mówił, że tylko ojciec i matka, ojciec i matka, i on się zdenerwował, walnął pięścią w stół i mówi: „Co wy, nie macie żadnej rodziny?”. Myśmy się bali powiedzieć o rodzinie, bo nie wiedzieliśmy o co chodzi dokładnie, bo to różnie bywało. W końcu wypełnił to i mówi: „Czekajcie aż będzie transport do Polski”. No to mijają dni, mijają miesiące, jest już sierpień, wrzesień, nic. Banderowcy się śmieją z nas: „Rawno pajedziecie w Polszu”. Nam też smutno i nieprzyjemnie coś jest. Dopiero przychodzi październik, dostaję list: „Kochany Tadziu, my już jesteśmy w Polsce”, a to Polka, po mojej sprawie, pani Brodkowa, napisała do mnie list, że już przyjechała i jest w punkcie repatriacyjnym, w Nowym Sączu była. Holender, tak nas ten list zdenerwował, ale w końcu grudnia... U nas był taki zdemobilizowany sierżant i on miał radiostację, i wszystkie rozkazy z Krasnojarska przychodziły do niego. On to odbierał na radiostacji i później powiadamiał pułkownika, wtenczas wszyscy wiedzieli. A on był bardzo dobrym moim kolegą ten Rosjanin i mówi: "Toleczka, ja znaczała prebieżał k`tiebie, a patom k`polkowniku", że najpierw do mnie będzie, potem do pułkownika.
    </section>
    <section>
        <time>15711</time>No i powiedział, że jest transport Polaków, to było 15 grudnia 1955 roku, my już byliśmy prawie zebrani, ja miałem walizkę taką, którą wymieniłem za żurawinę z marynarzem, dochodzimy do brzegu do Jeniseju, a Jenisej tak – sto metrów zamarznięty z jednej strony, sto metrów zamarznięty z drugiej strony, a po środku woda. Kaput. Nie da rady przejść, ani przejść, ani przejechać łodzią. Można by łódź przesunąć, ale ten środek, ten prąd jest taki mocny, że by łódź zakręciło zaraz. A tam jest głębokość dwadzieścia metrów. To jest Jenisej. No i wróciliśmy z powrotem i tak żeśmy się popłakali, ja się popłakałem z żalu i ze strachu trochę, bo sobie myślę: transport poszedł, nie wezmą nas. Ale za tydzień czasu był drugi transport i jak żeśmy doszli do Jeniseju, to już był zamarznięty, bo to był mróz trzydzieści stopni, zamarzło szybko. Ale środek był taki szary lód, po środku to było tak, jak lustro, bo to świeży, a z drugiej strony szary i baliśmy się iść, nie było ważnego żeby przejść ten środek. W końcu był taki Sybirak, jak raz się napatoczył, poszedł z siekierą, wyciął takie długie brzozowe, drzewo, takie na dziesięć metrów i mówi tak: „Stary sybirski zwyczaj. Po prawej stronie masz trzymać to drzewo i przesuwać go i iść koło niego, jakby lód się załamał, to się utrzymasz na tym drzewie. A musisz być zawsze pośrodku tego drzewa. Nigdy się lód tak nie załamie, żeby dziesięć metrów była dziura”. I ja lewą ręką ciągnąłem swoje manele, a prawą przesuwałem to. Lewą posuwałem, prawą. Jak każdy z nas przeszedł przez ten środek, jak rwał później do przodu z radości! Bo tam już był taki lód bez problemu. I tak żeśmy przeszli.
    </section>
    <section>
        <time>15866</time>Doszliśmy do brzegu, zostawiliśmy te pinkle nasze, jeden doszedł dziesięć kilometródo wioski, z wioski sprowadził sanie, przyjechały z kołchozu, zapłaciliśmy mu za to naturalnie, posadzili na te sanie, zawieźli te nasze rzeczy do głównej drogi. Główna droga taka, która prowadzi z Krasnojarska daleko w kierunku Norylska. I jak już byliśmy na głównej drodze, jechał samochód ciężarowy, nawet było parę beczek na nim, ale to nie było żadnego znaczenia, siedliśmy na ten samochód, zapłaciliśmy temu kierowcy, dowiózł nas do powiatu do Suchobudzima. W Suchobudzimiu już czekało NKWD na nas, sprawdzili nasze nazwiska, sprawdzili dokumenty i od razu na samochód i do Krasnojarska na towarnyj wagzał. Tam już patrzymy stoi pociąg, piętnaście eleganckich wagonów. I jak nas wyładowali z tej ciężarówki, to od tych wagonów biegną ludzie, ubrani po rosyjsku w kufajkach i biegł też mój kolega, który mieszkał na tej samej ulicy, co ja – Lusik Drochomireski. Jezu, nie widzieliśmy się dziesięć lat. On jechał z żoną i z dzieckiem, i jechał drugi kolega z żoną i z dzieckiem. Ten drugi kolega miał żonę Polkę, a ten pierwszy Ukrainkę.
    </section>
    <section>
        <time>15966</time>I ja byłem z tą swoją Anią. Ona chciała jechać, nie chciała jechać, ale w końcu przyjechała ze mną i ten oficer się mnie pyta czy mamy dokumenty z zaksu. Nie wiem o co chodzi. - „Szto takoj? - No takoj dokument, żeście brali ślub cywilny”. - „Niet”. - „No, to niet”. I Ania mówi: „No, to nie nada” i tak jakby czekała na to. I rozeszliśmy się tak - ja w lewo, ona w prawo. Ona została w Krasnojarsku, ja pojechałem. Ani nikt nie zapłakał, ani nie było żadnych tragedii, tak jak słyszałem u innych były tragedie, u nas nie. Ja wyczułem, że ona sama chciała zostać. No i wtenczas załadowali nas do tego pociągu, jeszcze staliśmy tydzień czasu w Krasnojarsku, jeszcze zdążyłem polecieć do biura w Krasnojarsku i ja przez te cztery lata płaciłem podatek kawalerski jakiś tam. A jak mnie uznali za inostrańca, za cudzoziemca, to mnie zwrócili ten podatek. I ja szybko poszedłem, dziewczynom kupiłem tam coś, za te pieniądze kupiłem skrzynkę wódki i cztery zegarki. I później jak jechaliśmy gdzieś tam, to była taka metoda. Brało się pół litra, tak się nauczyliśmy od Ruskich, taki fason był, pół litra, trzeba było stuknąć w obcas, wyskakiwał ten korek i dwa stakana tylko się nalewało, i tam zostawało tyle, i to nada było wybrosić – taki fason był. No i dwa stakana, siedli, holender, i dostaliśmy zaliczkę po 300 rubli, a oprócz tego miałem swoje parę groszy i tam dostałem z Krasnojarska.
    </section>
    <section>
        <time>16088</time>I jechaliśmy dwanaście dni i dwanaście nocy do Przemyśla. Przed Przemyślem, w Medyce, panie poszyły chorągiew biało-czerwoną i w Medyce wchodzi polski oficer, jak nas zobaczył, że my płaczemy wszyscy, to on sam zaczął płakać i zaczął: „Witam was”, i tak mu grdyka latała, biedny. I dopiero po tylu latach wróciliśmy tutaj do kraju. Proszę was, w Przemyślu transport rozdzielili na pół. Mój ojciec mieszkał w Jarosławiu, to jest 30 kilometrów od Przemyśla. Powiedziałem jednemu kolejarzowi, on mówi: „Proszę pana ja zaraz będę tam w Jarosławiu, to pójdę do ojca”. I ojciec mój na drugi dzień przywiózł kiełbasę, żarcia, pół litra, a mnie nie było. Mnie zawieźli aż do Giżycka. Tam był punkt repatriacyjny. Mój tato zostawił to wszystko, nie brał ze sobą, ja dałem telegram z Giżycka, że jestem w Giżycku, że za kilka dni będę. Tam musiałem wypełnić różne dokumentacje, że nikomu nie będę nic opowiadał, że będę się zachowywał spokojnie i tak dalej. I dali mi taką kartę repatriacyjną, że urzędy mogły mi udzielić informacji, pomocy. I po kilku dniach wróciłem przez Kraków do Jarosławia. Wróciłem do domu. Proszę was, witałem się z rodzicami, popłakaliśmy się, a najgorsze to było, że przez dwa dni ja w nocy nie mogłem spać i widziałem, jak moja mama podchodziła do mnie i tak mnie dotykała. Ona cały czas nie była pewna czy to ja jestem, czy jej się śni. Tak mnie później powiedziała. No i później z Jarosławia, tam nie było dla mnie ani szczęścia, ani wyjścia żadnego, przyjechałem tutaj do Wrocławia, tu się zakręciłem, skończyłem technikum mechaniczne i później zacząłem pracować najpierw w Stradomie, później w Jelcu, a skończyłem pracę w Inku. W 1989 roku poszedłem na emeryturę.
    </section>
    <section>
        <time>16255</time>I to jest taka, proszę was, krótka opowieść, nie zwięzła, bo to jest jedna część, trzecia część tego, co człowiek mógł przejść, opowiedziana taka w troszeczkę może nie za bardzo smutnym stylu, bo nie chcę wracać do tych smutnych rzeczy. Było smutno, było, było głodno, chłodno, ale całe szczęście, że się przeżyło i to jest bardzo ważne. I na tym chciałbym zakończyć tę krótką opowieść. Reszta, głębsza wiadomość o tym będzie w moich pamiętnikach. Tam już szerzej będzie to opisane wszystko. <span style="font-weight:bold">Panie Tadeuszu, bardzo dziękujemy.</span> Ja serdecznie dziękuję ekipie warszawskiej.
    </section>
    <section>
        <time>16306</time><span style="font-weight:bold">Imiona rodziców.</span> Imiona rodziców? Ojciec Józef, mama Stanisława. <span style="font-weight:bold">A mama z domu jak była?</span> Z domu Rachwał. <span style="font-weight:bold">Pan nie miał rodzeństwa?</span> Nie. Ja byłem jedynakiem.
    </section>
    <section>
        <time>16321</time><span style="font-weight:bold">I chciałbym żebyśmy szybko podsumowali. Z Sambora wywieziono pana 9 maja 1945 roku…</span> Nie. 9 maja mnie aresztowali. <span style="font-weight:bold">Później przechodził pan przez jakie kolejne więzienia, żebyśmy sobie tu…</span> Więzienie we Lwowie, sądzony byłem na Sądowej, później siedziałem na Łąckiego, później siedziałem na Zamarstynowie. Z Zamarstynowa wywieźli mnie prosto do Kijowa i więzili w Kijowie, z Kijowa wywieźli mnie do Odessy, gdzie byłem w Odeskiej Dzieckiem Trudawoj Kaloni.
    </section>
    <section>
        <time>16366</time><span style="font-weight:bold">I w którym roku ostatecznie pan trafił do Odessy?</span> Do Odessy trafiłem… <span style="font-weight:bold">To był już 1946 czy jeszcze 1945?</span> W 1945 mnie aresztowali, to 1946 roku w styczniu. <span style="font-weight:bold">I jak długo pan był w Odessie?</span> W Odessie byłem dwa lata, aż skończyłem osiemnaście lat.
    </section>
    <section>
        <time>16391</time><span style="font-weight:bold">I wtedy pana wysłano na Ural?</span> I wtedy zostałem wysłany jako normalny, dorosły człowiek na Ural. Na Uralu byłem dwa lata w ogólnym obozie razem z błatnymi. W 1949 roku przyszedł prykaz i oddzielili politycznych od gołowników, pospolitych więźniów. I wywieźli mnie do Kazachstanu. W Kazachstanie pracowałem w kopalni węgla, na różnych pracach, a sześć miesięcy w kopalni węgla, 900 metrów pod ziemią. <span style="font-weight:bold">Czyli to był 1949.</span> Tak. W 1949 przyjechałem tam, a byłem tam dwa lata, do 1951. W 1951 roku w marcu, koniec marca, zostałem zwolniony z obozu i zaprowadzony do stołypińskiego wagonu i zawieźli mnie na peresyłkę do Pietropawłowska. W Pietropawłowsku byłem ponad dwa miesiące. Stamtąd zostałem wywieziony do więzienia w Nowosybirsku, nota bene do więzienia, które było drewniane, którego nigdy innego nie widziałem. Z więzienia w Nowosybirsku wyjechałem na ostatni etap podróży, do więzienia w Krasnojarsku. I dopiero w więzieniu w Krasnojarsku dowiedziałem się, że będę na zesłaniu do rozporządzenia władz wyższych.
    </section>
    <section>
        <time>16500</time><span style="font-weight:bold">I to był który rok? Jak pan już trafił na zesłanie.</span> To był 1951 rok. <span style="font-weight:bold">I tam pan przebywał do grudnia 1955 roku?</span> Tak, do grudnia 1955 roku. <span style="font-weight:bold">Pracował w tajdze jako cieśla i przy zbieraniu żywicy.</span> W zimie pracowałem przy cięciu desek, a jak zwolnili mojego kolegę Saszkę Estończyka w 1954 roku to wtenczas wrzucili mnie z powrotem do ciesielskiej brygady i pracowałem jako cieśla.
    </section>
    <section>
        <time>16539</time><span style="font-weight:bold">To już ostatnie pytanie. A przez ten cały czas pan nie miał kontaktu z rodziną aż do 1955 roku?</span> W 1954 roku dopiero na początku napisałem list do Polski i dostałem odpowiedź i dostałem od Polski wyzew, który mam tutaj teraz i dołączę go do pamiętnika. <span style="font-weight:bold">Czyli wcześniej pan nie mógł pisać na przykład do rodziców?</span> Z normalnego obozu nie wolno było politycznym pisać za granicę. Ja mogłem pisać tylko w ten sposób, że pisałem do Sambora, a ci moi znajomi z Sambora pisali do Polski do moich rodziców i zawiadamiali ich, że jestem zdrów i cały. <span style="font-weight:bold">Czyli rodzicie wiedzieli cokolwiek?</span> Rodzice wiedzieli, że żyję.
    </section>
    <section>
        <time>16591</time><span style="font-weight:bold">A czy w ogóle jakieś wiadomości do pana dochodziły o tym, co się dzieje w Polsce, na przykład? Albo w samej Rosji?</span> Nic. W tajdze to taka była maksyma, że „miedwied` prokuror”. Nic nie było. Nie było radia, nie było gazety, nie było kontaktu. Nic nie było. Tylko była ciężka praca, żywica, zima, mróz.
    </section>
    <section>
        <time>16617</time><span style="font-weight:bold">A proszę powiedzieć, jak pan wrócił do Polski to musiał pan się jakby ponownie uczyć polskiego?</span> Ooo, ho, ho, to nie tak było. To wróciłem do Polski, to musiałem się zameldować na UB. Potem przez rok czasu co trzy miesiące musiałem się meldować. Jeszcze tutaj będąc we Wrocławiu, co trzy miesiące chodziłem, tutaj taki duży budynek jest. Później chcieli mnie zabrać do wojska. I przyszedłem do wojenkomatu, a ten sierżant do mnie z pyskiem: „Co pan kur…- do mnie tak mówi - opieprzał się pan tyle, w wojsku pan nie służył”. A ja mówię: „Dopiero wróciłem z Rosji, jestem repatriantem, byłem sądzony za AK, wcześniej byłem w wojsku jak pan”. On jak to usłyszał poszedł z tymi moimi dokumentami do drugiego pokoju, wrócił: „Jesteście przeniesieni do rezerwy”. Tak skurczybyk mówił, cholera. I koniec, nie byłem więcej wołany do wojska. I po roku czasu UB mi dało spokój. Już mnie nie wzywało. <span style="font-weight:bold">Bardzo panu dziękuję raz jeszcze i mam nadzieję, że jeszcze uda się kiedyś na moment wrócić i trochę uzupełnić tę opowieść.</span>
    </section>
</article>