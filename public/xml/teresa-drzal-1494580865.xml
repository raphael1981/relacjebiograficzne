Transkrypcja: Maria Buczkowska
Drzal¬_Teresa_AHM_V_0119
	[01; 00:00:00] 
	[początek nagrania 00:01:02]
	Agnieszka Uścińska: Dobrze, w takim razie zaczynamy. Na początku poproszę Panią o to, żeby się Pani przedstawiła i powiedziała, gdzie i kiedy się Pani urodziła.
Teresa Drzal: Izabela Teresa Drzal. Dwojga imion. Urodziłam się w Nieświeżu, na naszych Kresach Wschodnich, w 1930 roku, 7 kwietnia. I co dalej?                                           
AU: I proszę, żeby Pani opowiedziała historię swojego życia od urodzenia.
TD: Urodziłam się tam przypadkowo, że tak powiem, bo rodzice… Właściwie to zaczynanie opowiadania od 1920 roku jest troszeczkę takie jakby opóźnione, dlatego że źródła historii naszych, mojego pokolenia życiorysów, życia sięga dużo dalej. Bo 1920 rok to już było uspokojenie, już była Polska i tak dalej. Ale to, co z nimi się wtedy działo, to było skutkiem tego, co się działo z ich rodzicami wcześniej. Bo to były rozbiory, to były ciężkie czasy, to było jeszcze… 
Na przykład to, co ja wiem, moja historia, mojej rodziny właściwie sięga powstania styczniowego. I później to się wszystko zakotłowało, wymieszało i właściwie nie było takiej normalnej historii rodziny. Bo to się bez przerwy zmieniało. To był kocioł, to były lata – kocioł. Wiem, że mój prapradziadek brał udział jakiś w powstaniu styczniowym, mieli jakiś tam mająteczek w lubelskim. Wiemy tylko tyle, że prapradziadek prawdopodobnie był wywieziony przez Rosjan, przez władze carskie. Wiem, że miał kilkoro dzieci. Ale wiemy tylko o mojej prababci, którą wówczas zaopiekowała się po deportacji prapradziadka jakaś bogata krewna ze Lwowa, ze lwowskiego, miała jakiś majątek. I ją wychowywała właściwie. Z tym że było rodzeństwo, ale nie wiemy nic o nim. Ale to było hen, hen, dawno. No w którym ? Powstanie... I później ta właśnie wychowywana przez daleką kuzynkę babcia wyszła za mąż za Słowaka właściwie z pochodzenia, wychowanego w Wiedniu. I osiedlili się… Pół-Polak, pół-Słowak. Wtedy to się tak kotłowało, rzeczywiście. 
I to był ten czas przecież, kiedy Polski nie było jako takiej i bardzo dużo Polaków wyjeżdżało na tereny Rosji, bo w Rosji nie było wykształconej inteligencji, wykształconej technicznej, zwłaszcza jakiejś gospodarczej. A Polacy tu mieli nie najlepiej, bo były różne właśnie takie prześladowania rosyjskie, a tam dostawali świetne prace i tak dalej. Przeważnie zarządzali majątkami olbrzymimi, pracowali (jeśli jakieś techniczne wykształcenie) w fabrykach i tak dalej. I ten pradziadziuś, za którego wyszła ta moja hen, hen prababcia, był w wojsku austriackim, bo to były te czasy, że tam… Ja nie wiem, kto z kim walczył, wszyscy ze sobą. W każdym razie on wyjechał do Rosji, gdzieś w okolice… To była... jakżeż? Podole, na Podolu. I tam był zarządcą, administratorem bardzo dużego jakiegoś majątku. I tam się właściwie zaczyna ta historia, bo wcześniej nic nie wiem. 
I później przyszedł rok 1920. Nie było już pradziadka i prababci. I była moja babcia i mama. I oczywiście natychmiast uciekały do Polski prawdziwej stamtąd. To już był taki okres akurat, że było bardzo trudno, tak że nic nie mogli wziąć. Były dość zamożne (dziadek już nie żył), ale to wszystko trzeba było zostawić. Babcia przywiozła tylko do Polski jeden dywan zwinięty w rulon i w tym rulonie były schowane srebrne sztućce i spory woreczek ze złotymi rublówkami. Bo tam były wtedy pięcio i dziesięciorublówki złote. I to jedyny, cały majątek, który przywiozła do Polski. Tu zaczynali od początku, od zera, od tych rublówek. I tu matka wyszła za mąż za również takiego stamtąd Polaka, który był z rodziną na terenie Rosji. Oni pracowali… Już nie wiem, dziadek gdzie pracował. W jakiejś fabryce chyba cukru. Bo w przemyśle Polacy pracowali, bardzo dużo Polaków z Rosji – z Polski. 
I ojciec studiował na takim jakimś wyższym ucziliszcze, to się nazywało rachunkowości rolnej w Kijowie. Miał kończyć właśnie to, ale wkroczył akurat pan marszałek Piłsudski do Kijowa i oczywiście wszyscy młodzi Polacy zabrali się natychmiast i zostali wcieleni do naszego wojska polskiego. Tu mam zdjęcie gdzieś, pokażę jeszcze tam jego zdjęcie właśnie z kompanią. I brał udział w 1920 roku w wojnie. Był ranny, miał złamane obie nogi. Jedna noga trochę krzywo się zrosła, tak że nawet miał jakąś taką emeryturkę małą. Nie emeryturkę, tylko rentę inwalidzką, wojskową. I oczywiście natychmiast przyjechali do Warszawy, bo w Warszawie niegdyś jego rodzina mieszkała i kiedyś byli tutaj. Wrócili do Warszawy, w Warszawie zamieszkali na Nowym Świecie 42 w domu. To wiem. I tak zaczynali swoje nowe gospodarstwo, nowe życie. 
Ale wkrótce nastąpił kryzys. Ten taki słynny kryzys w Polsce – 1922, 1923, 1924 rok nie było pracy. Mam takie jeszcze świadectwa ojca, pisane na papierze, na maszynie, kaligrafowane, a podklejone płótnem lnianym. To były takie wtedy, właśnie dokumenty tak się robiło, że: Niestety, bardzo nam przykro, ale nasza fabryka się rozwiązuje, musimy pana zwolnić, mimo bardzo dobrych wyników pracy. Drugi znowu: Przepraszamy, ale niestety likwidujemy naszą spółkę… I tak wciąż. I było ciężko. A krewni ich po przyjeździe do Polski też z Podola, tam gdzieś stamtąd, zatrzymali się koło Nieświeża. Tam było nadleśnictwo. Jeden z tych krewnych był (dziadziuś nasz taki cioteczny) nadleśniczym tam, u Radziwiłła, w lasach Radziwiłłowskich. I jakoś tam koledzy z wojska ojca na wyższych stanowiskach załatwili u Radziwiłła w Nieświeżu (to była ordynacja nieświeska) w zarządzie… To się nazywało zarząd… Inaczej jeszcze. Coś tam majątkiem ordynacji nieświeskiej radziwiłłowskiej. I był tam… Dzisiaj to by się mówiło główny księgowy, w każdym razie prowadził jakąś tam księgowość. I był. 
I w ten sposób tam się troszeczkę dorobili, odbili, bo Radziwiłł dobrze płacił, dobrze wynagradzał. A rodzice mieli tam domek, ? bo otrzymali [01; 00:09:24] i tam ja się urodziłam. Tak przypadkowo, bo pojechali do Nieświeża na króciutko, a ja się urodziłam. Przedtem siostra była, się urodziła, potem ja. I jak tylko już trzeba było dzieci posyłać do szkoły, to oczywiście rodzice już troszkę się odbili, już w Warszawie też było lepiej i ojciec znalazł pracę w Warszawie i z powrotem wrócili do Warszawy. I do 1939 roku mieszkaliśmy w Warszawie. 
AU: A rodzice się poznali w Warszawie?
TD: Nie. Rodzice znali się z Podola właśnie. Bo tam było bardzo dużo  Polaków w ogóle. [01; 00:10:00] I matki rodzina była tam gdzieś w Kijowie. Babcia jakiś czas była, gdzieś tam jeszcze, coś tam miała jakiś, nie wiem, warsztat krawiecki czy coś. W każdym razie była wdową, ale dawała sobie radę. A ojciec był właśnie w tej uczelni w Kijowie, rachunkowości rolnej. A ojciec jego, nie wiem co, też gdzieś pracował, bo jeżeli stać go było na posłanie syna na uczelnię… I tam się jeszcze poznał, przed wojną. A później kontynuowali znajomość. I tak się skończyło. 
W każdym razie już mieszkaliśmy w Warszawie. Ja do pierwszej klasy nie chodziłam. Siostra była już w szóstej klasie wówczas. Ja poszłam od razu do drugiej klasy i do trzeciej. Ukończyłam trzecią klasę i był 1939 rok. A co roku jeździliśmy na dwa miesiące wakacji do tegoż wujka ciotecznego do nadleśnictwa nieświeskiego. Tam było przepięknie. To były piękne lasy. I było wspaniale. To był mój jedyny raj w życiu – o. Tam było wspaniale. I siostra moja i ja, i moi rówieśnicy, krewni wspominali tamten okres jako raj. Było wspaniale tam: lasy piękne, cudownie, zabawy. Na wakacje przyjeżdżali znajomi, przyjaciele, krewni. I były różne zabawy, przeróżne, strzelania z łuku. Takie różne bardzo miłe spędzanie czasu. 
I niestety – buch! – i wybuchła wojna. Ojciec z babcią (bo babcia z nami tam była też zawsze) wrócili do Warszawy, bo ojciec musiał już do pracy iść we wrześniu, od razu 1 września. Przed wrześniem, jeszcze w sierpniu wrócili. A my zostałyśmy z matką jeszcze. I ojciec pisał i tam przez kogoś telefonował: – Zostańcie tam jak najdłużej, bo wojna szybko się skończy – oczywiście, tak – a rozpoczęcie roku szkolnego będzie bardzo opóźnione. Tak że dzieci mogą spokojnie siedzieć na wakacjach. I my bardzośmy się ucieszyły. I tak to trwało. 
Wrzesień przeszedł, początek, a w końcu września wkroczyli z drugiej strony Sowieci. Rozczarowanie straszne. W ogóle to była tragedia. Z jednej strony Niemcy, z drugiej Sowieci. Zaczęła być bieda, nie było zupełnie nic w sklepach. W ogóle to była… Ciocia-babcia tam miała gospodarstwo swoje. Bo ona lubiła tak mieć… Ona prowadziła temu bratu (ona nie była zamężna), bratu swemu, temu dziadziowi (wujcio Jasio się nazywał) gospodarstwo. I tam wszystko było, rzeczywiście. Ale ci ludzie, Białorusini, którzy przedtem przychodzili do roboty, bo przecież ktoś tam pracował (babcia zarządzała tylko – ciocia-babcia), to nagle od razu od pierwszego dnia przybycia bolszewików odmówili jakiejkolwiek pracy, a zaczęli żądać: – Dajcie nam śmietany, jajek… I tak dalej, w ogóle żądali. Ale to szybko się skończyło, bo oni się przekonali, że to nie jest żaden raj, to co przyszło. Ale byli tacy, którzy wywieszali transparenty. W Nieświeżu były transparenty: „Nareszcie nam słońce zaświeciło” i tak dalej. 
Więc była tragedia. Już pisać nie można było do Warszawy, do ojca. Straciliśmy kontakt z domem. I zaczęły się wywózki. W lutym była pierwsza wywózka, potem w kwietniu, a potem w czerwcu – nasza – trzecia. Znaczy poprzednio były wywożone inne kategorie obywateli polskich, a my byliśmy tak zwanymi bieżeńcami – uciekinierami. I bieżeńców zawiadomiono, żeby… Kiedyś tam władze sowieckie rozkleiły, NKWD, ogłoszenia, że jeśli chcą wrócić do swoich domów do Generalnej Guberni, to muszą się zapisać, gdzieś tam zgłosić i zostaną zawiadomieni, kiedy będzie na nich czekał pociąg. Więc mama oczywiście to zrobiła. Bo wszyscy to robili. Zameldowała się i tak dalej. Nie wiem, kiedy oni ogłosili to wcześniej. 
A w czerwcu, 29 czerwca raniutko przyjechali samochodem, maszyną do nas i zapytali: – Wyście się zgłaszali? – Tak, zgłaszaliśmy się. – To pakujcie się i jedziemy do Horodzieja. To była stacja kolejowa. – Jedziecie do męża, do Warszawy. Tam już były różne takie kłamstwa i zdrady, tak że wszyscy byli przygotowani trochę. Ale jednak tutaj wyglądało to naprawdę na prawdę. Bo jedziemy do… Ale ciocia-babcia miała podejrzenia. Ona była bardzo mądrą osobą. I mówiła: – Na wszelki wypadek to ja wam tutaj trochę dopakuję. Bo oni mówili: – Nic, bierzcie to, z czym przyjechaliście, co na drogę potrzeba. Przecież jedziecie do domu, to nie potrzebujecie nic. Ale ona nam spakowała kawałek a to jakiegoś tam boczku, a chleb, a mąki, masło. Różne rzeczy jeszcze dopchała. Pierzynę wpakowała, której nigdy nie używaliśmy, ale była u niej, bo tam zimno było przecież. I nie wiem, jakieś jeszcze coś tam, parę rzeczy. 
Na dworcu: płacz, jęk, pełne wagony, towarowe takie, bydlęce. I już wiedzieliśmy, w którą stronę jedziemy. Nie na zachód, tylko na wschód. Ja to jeszcze miałam dziesięć lat, to nie bardzo zdawałam sobie sprawę, co to jest. W każdym razie ciocia-babcia jeszcze usiłowała przez chłopów miejscowych przysłać nam troszkę rzeczy, podrzucić na dworzec, ale już nie wpuścili. Coś tam jeszcze podrzuciła. Chyba pierzynę to dopiero wtedy właśnie podrzuciła, bo już wiedziała, co to jest. I tak jechaliśmy, jechaliśmy, jechaliśmy i jechaliśmy prawie miesiąc pociągiem na wschód. Ale to już się zaczyna historia zesłania. Czy teraz mam przejść do dalszego życiorysu szybko czy zesłanie? 
AU: Poproszę chronologicznie, o zesłanie. Tylko proszę jeszcze powiedzieć, kto został z Pani rodziny zesłany? To była Pani mama…
TD: Matka, moja siostra i ja. Ojciec był w Warszawie, babcia była w Warszawie. To nasza rodzina bliska. A tam byli krewni. I tamtych… My raczej spodziewaliśmy się… Ponieważ pierwsza wywózka objęła służbę leśną. Bo dla nich służba leśna, to znaczy leśniczy, gajowi, to było zagrożenie, bo oni dopuszczali do tworzenia partyzantek w lasach. Taka była teoria, że oni mogą… Tak było za powstania styczniowego jeszcze przedtem, że w lasach mogą się tworzyć partyzantki i oni są tymi niebezpiecznymi ogniwami jakby tam. Tak że w pierwszej… Wywozili jeszcze wtedy i inne kategorie, ale między innymi całą służbę leśną. 
I myśmy się spodziewali, że w pierwszej kolejności tak zwany wujcio Jasio będzie wywieziony, bo nadleśniczy wieloletni u Radziwiłła, u księcia. A on był bardzo dobry dla miejscowych chłopów. Zawsze im na wiosnę wyszukiwał pracę, bo tam była bieda. Tam Białorusini mieli biedę, a nie byli pracowici. Teraz nie można mówić nawet. I on im zawsze jakąś pracę w lesie znajdował, żeby parę złotych zarobili. I oni go bardzo cenili, bardzo lubili. A listę przygotowaną do wywózki NKWD pokazywało starszym jakby Białorusinom miejscowym, miejscowej ludności. I oni zatwierdzali. To różni byli, komunistom. Ale komunistów tam było niewielu. Byli narodowości żydowskiej, rzeczywiście, sporo komunistów. I oni też podpisywali. Albo zatwierdzali, albo nie. I wujcia wybraniali. I wujcio nie wyjechał. Natomiast my, niespodziewanie zupełnie, bo tylko baliśmy się stale o wujcia, co to będzie – on już stary, siedemdziesiąt pięć lat miał prawie, siedemdziesiąt wtedy. Babcia, jego siostra rozpaczała. A oni zostali, a nas wywieziono. 
Więc jechaliśmy miesiąc. To było straszne. Matka przeżywała to potwornie. Matka była nieprzyzwyczajona do żadnych takich jakichś tragicznych historii. [01; 00:20:00] Miała dom cieplutki, była panią domu. Babcia była od prowadzenia gospodarstwa. Służąca była od pomocy. A mamusia haftowała jakieś tam nocne koszulki dla dziewczynek, odprowadzała do szkoły, należała do koła rodzicielskiego w szkole. Taka pani domu. Wszystkim zarządzali i decydowali właśnie babcia i ojciec. A ona była panią domu. A tu nagle znalazła się w obliczu odpowiedzialności za dwoje dzieci w warunkach ekstremalnych. Więc to było dla niej straszne. Ale to była… 
Ja tutaj, ponieważ jestem wierząca, więc wiem, że to jakieś coś było – cud jakiś, bo mama miała bardzo dziwny sen. Bo pewnego dnia… Przyznała się do tego dopiero po powrocie do Polski, już bardzo dawno, już dużo po powrocie, już po iluś tam latach nam powiedziała to. Ale wtedy była zrozpaczona, już w rozpaczy. I sobie powiedziała: Trudno. Jak będzie taka sytuacja tragiczna, już skrajna, że będę wiedziała, że nie dam rady wykarmić dzieci, to sama rzucę się pod pociąg (czy tam gdzieś coś), a wtedy oni dzieci muszą wziąć do sierocińca. I dzieci będą miały co jeść i nie umrą. I usnęła. I jej się wtedy śnił jakiś człowiek (z takimi włosami jak pan właśnie). Usiadł na tej… To wtedy takie ławy, na tym się spało w wagonie, ławy trzypiętrowe... nie,  dwupiętrowe, przesadzam. I że właśnie ten mężczyzna usiadł na ławie i do mamy mówił: – No i czego płaczesz? A! Trzymał bochenek chleba i tak łamał. Powiedział: – Dlaczego płaczesz? Ja będę zawsze z wami. I chleb łamał. I matka się obudziła. 
I, tak jak mówiłam, od początku zdawała sobie sprawę, że był to sen, nie żadne jakieś czy coś – sen. Ale sen taki, który ją tak postawił na nogi, że nawet ja (bo siostra była starsza, mądrzejsza, ale ja głuptas) zdawałam sobie sprawę, że z mamą coś się dzieje innego: jest zupełnie inna, jest energiczna, nabrała energii, nabrała odwagi, takiej zawziętości. Z enkawudowcami kłóciła się. Przecież bali się ludzie odezwać do nich. I coś się zmieniło. W oczach taką hardość. Zupełnie nie ta mama. Zaczęłam tak troszkę nawet bać się. Mama była taka łagodna, aniołek, w ogóle nikt się nie bał. A tu nagle ja się zaczęłam bać, słuchać się jej. Więc to taki epizod.
Dojechaliśmy na miejsce. Przede wszystkim skład cały to było czterdzieści wagonów w jednym transporcie. W wagonie było od dwudziestu do czterdziestu osób. Były podwójne i pojedyncze wagony. Dzieciaki małe, siusiające. Ale to był właśnie… Przeważnie pierwsze wywózki były podczas mrozów i ludzie zamarzali. A my mieliśmy odwrotnie: mieliśmy duszno, gorąco, parno, bez wody. Wodę dawali wiadro raz na kilka dni. Było ciężko, głód. Ale w tym transporcie znaczna większość to byli właśnie Żydzi, narodowości żydowskiej zesłańcy. Ponieważ dużo Żydów polskich zorientowało się już, co Niemcy wyprawiają, i uciekali z Polski centralnej na Kresy, bo tam bezpiecznie – tam przecież Sowieci, Rosjanie, to nic im nie zrobią. 
Ale to byli bardzo zamożni Żydzi, bardzo bogaci wszyscy. I oni nie mieli nic wspólnego z komunizmem. Bo byli Żydzi, którzy należeli do partii komunistycznej, którzy tworzyli partię komunistyczną w Polsce i nie tylko. A większość tych bogatych, zamożnych Żydów spolszczonych, bo to byli spolszczeni Żydzi, świetnie, przecież oni po polsku cudownie mówili. Byli tacy, którzy w ogóle nie znali żydowskiego języka. Bogaci bardzo. I oni z tymi swoimi dobrami jechali. Nie przypuszczali, że im coś grozi. A Rosjanie uznali (bolszewicy), że to nie są ich przyjaciele. Bo to Żydzi, ale to są – burżuazja. Burżua. I wywieźli ich po prostu. Tak że my czuliśmy się troszkę też obco i oni, bo jednak oni mieli inne zwyczaje troszkę. Ale to byli bardzo kulturalni ludzie. Przeważnie. Trochę było rodzin bardzo biednych. I to mnie zaskakiwało, że ci bogaci mało im pomagali. Nas było Polaków tam (znaczy Polaków w sensie ochrzczonych) około czterdziestu, pięćdziesięciu osób. A w pociągu było dziewięćset osób. Więc nas było bardzo tak mało. 
Przydzielili… To było jeszcze z pociągu na stateczek taki. To nie statek, tylko statek ciągnął taką jakby łódź. I tą łodzią jeszcze nas ciągnęli rzeką Tawdą. Potem tam wysiedliśmy. Później pieszo jeszcze duży odcinek drogi. Tam, wiem, że pierwszy raz piłam mleko kobyle. Bo szła właśnie, biegła taka kobyłka i malutki źrebaczek koło niej. I miała dużo mleka i ktoś, panowie wydoili ją i dzieci dostały. Więc ja troszeczkę dostałam tego mleka. To było jedyne, co można było pić w ciągu tej trzydziestokilometrowej pieszej wędrówki. I wreszcie dotarliśmy do tak zwanego specposiołka. Bo to posiołek specjalny. 
To się rzadko mówi i rozróżnia. Wszystko się miesza u nas. Kazachstan, to, tamto, owo. Były dwa rodzaje wywózek i formy tych obozów. Pierwszy transport i nasz transport to były właśnie karne. I my byliśmy, tak jak tamci, umieszczani w obozach otoczonych zoną tak zwaną, czyli drutami kolczastymi, z taką zwyżką, gdzie stał strażnik z karabinem na baczność. To były nasze właśnie obozy, specposiołki. To był jakby obóz karny, tylko że rodziny były, a nie sami mężczyźni czy kobiety. Praca ciężka i tak dalej. A ci, którzy wyjechali 13 kwietnia i potem jeszcze druga wywózka kwietniowa w następnym roku do Kazachstanu, ich wywozili do Kazachstanu, to było (oni mówili) pieriesielenije. Że to jest tylko przesiedlenie. Bo ich wywozili i potem puszczali w jakiejś tam okolicy, gdzie było kilka kołchozów, kilka osiedli. Sami musieli sobie wybudować lepiankę, sami musieli sobie znaleźć pracę i jakoś nauczyć się współżyć z tymi miejscowymi Kazachami. Ale mogli przejechać na przykład gdzieś do pobliskiego miasteczka. Mieli swobodę ruchu. Ale to był inny rodzaj. To było przesiedlenie do obcego tereny. 
Więc my byliśmy w tym specposiołku właśnie, gdzie była ta zwyżka z bajcem z karabinem. I wyruszenie poza zonę tak zwaną, poza granicę odrutowaną, można było tylko wyjść poza nią po zdobyciu przepustki, żeby pójść do lasu na przykład i zerwać trochę grzybów. Bo tam były grzyby, tam były jagody. Można było coś do jedzenia zdobyć. To trzeba było mieć tą właśnie przepustkę. 
Było ciężko. Było ciężko, bo był głód. Po prostu był głód. Ale przez pierwszy rok, do chwili, kiedy już nie wybuchła wojna niemiecko-sowiecka znowu, można było, z Kresów naszych nasze rodziny mogły wysyłać paczki. I my dostałyśmy – można było co trzy miesiące jedną paczkę: jedna żywnościowa, jedna odzieżowa – więc my dostałyśmy w ciągu tego roku (bo to był, rok i kilka miesięcy tam byliśmy) jakieś cztery paczki. W każdym razie troszkę bielizny ciocia-babcia przysłała. Nic nie mieliśmy. Buty oficerki takie wojskowe dla mamy. Bo mama miała… Wszystkie byłyśmy ubrane w sandałki letnie, w płaszczyki prochowce i w letnie ubranka. Nic więcej. Skarpetki do kolan, bo tak się przed wojną dzieci nosiły. I to wszystko ciocia-babcia dosłała nam, resztę cieplejszej odzieży, [01; 00:30:00] takie szyte wojłoki, te tak zwane, buty na nogi. Przysłała pierzynę, jeszcze przysłała pościel i żywności trochę. Ale to była ograniczona, bo do trzech kilogramów odzieży i do dwóch kilogramów żywność można było. Ale troszkę, kawałek słoninki zawsze miałyśmy. Coś tam zawsze jeszcze można było ? [01; 00:30:21]. A potem koniec, szlaban, bo już nie można nic wysyłać. 	Tak że było głodno. Potem jeszcze gorzej głodno bardzo. I przede wszystkim mróz dochodził do czterdziestu dwóch stopni. Przy czterdziestu dwóch już nie szło się do pracy. A w lecie – lato było bardzo krótkie, dwa miesiące właściwie – w lecie upał dochodził do trzydziestu ośmiu, trzydziestu pięciu. Ale to króciutko. Były straszne komary. Plagą były komary i meszka tak zwana. Malutkie muszki czarne, które właziły do oczu, do nosa, do ust. To było okropne. Tak że robiło się jakieś takie… Jak się zdobyło tam gdzieś taką gazę (merla to się nazywa po rosyjsku), więc wszyscy chodzili w takich ? zagazanionych [01; 00:31:12] Gaza – szyli sobie  z tego takie jakieś nakrycia głowy i trzeba było osłaniać oczy. 
Pamiętam taki moment kiedyś, kiedy były poziomki, wspaniała polana z poziomkami, coś cudownego. Można było zjeść. Ale wszyscy pracowali. Ja byłam w domu, byłam najmłodsza, więc siedziałam w domu. I przepustki parę razy dostałam, zbierałam poziomki, przynosiłam do domu. Ale to było szkoda jeść, zjadać taką wspaniałą rzecz. A tu nie ma chleba. Nie było pieniędzy na wykupienie nawet tego przydziałowego, trzysta pięćdziesiąt chyba gramów chleba. Trzeba było to wykupić w sklepie. Nie było nawet na to pieniędzy. Więc ja te poziomki chodziłam po osiedlu naszym i sprzedawałam. Było dużo matek z dziećmi, które nie mogły pracować, nie wychodziły. Siedziały, pilnowały dzieci. I sprzedawałam po kubeczku, po szklance te poziomki. Pamiętam, jacy oni byli wszyscy zachwyceni. Ale była taka jedna rodzina bardzo biedna, żydowska. Było sześcioro dzieci, dziadkowie i rodzice. Głód był tam straszny. Na końcu patrzę: jeszcze mam ze dwie szklanki. Zostawiłam te dwie szklanki poziomek im, ale nie wzięłam pieniędzy już. Bo tamtym sprzedawałam, a tutaj… I potem bałam się wciąż, myślałam, co mama powie – dałam, przecież ja sprzedaję, a nie… Ale powiedziałam to mamie i mama powiedziała: – Dobrze zrobiłaś, oczywiście. I byłam taka dumna, że dobrze zrobiłam. Więc to była historia z poziomkami. 
W każdym razie grzybami żywiliśmy się. Tam było dużo koni, bo pracowały konie w lesie. Stajnia duża. I nawóz koński na takich stertach leżał. A na tym wspaniale rosną grzybki nasze, pieczarki. I któraś z naszych pań odkryła to, że jak się rozgrzebie tam takie wypukłe i tam siedzą pieczarki. To był raj, bo przez jakiś czas można było… I tych pieczarek już miałam tak dość, że po przyjeździe ja do tej pory nie lubię pieczarek. Bo tam tylko były pieczarki i pieczarki. Ziarna owsa, bo to nam z przydziału dawali: taki oczyszczony albo jęczmień, albo owies. To trzeba było ? rozdusić [01; 00:33:45], na desce butelką tak rozwałkować, żeby się ugotował. I na tych pieczarkach. I tak w kółko. 
I tak było do amnestii, do umowy Majskiego–Sikorskiego. Już przerwał się kontakt z ojcem, z rodziną, z kimkolwiek. I bardzo szybko dowiedzieliśmy się o amnestii, bo niektórzy Polacy tam dowiadywali się wiele miesięcy później. A ponieważ nasi właśnie panowie wywiezieni, ale narodowości żydowskiej, oni byli bardzo jednak obrotni, byli zamożni, mogli coś tam sprzedać czy coś. Troszkę im lepiej było. I byli w dobrych takich jakichś układach z tym komendantem, potrafili. W każdym razie on im przyniósł gazetę, w której był komunikat o tej umowie. Oni pierwsi, i powiedzieli nam wszystkim oczywiście. Tak że my bardzo szybko dowiedzieliśmy się. To w sierpniu była podpisana chyba, w końcu lipca zdaje się, a my już na początku września wiedzieliśmy o tym, że jest amnestia. I można było jechać, gdzie się chciało, z tym że tak: kazali nam opłacić bilety kolejowe i mogliśmy jechać oczywiście w stronę ciepłych krajów, bo już mieliśmy tego mrozu zupełnie dość. 
Nie wszyscy nasi wyjechali. Jedna rodzina została. Właśnie stale wspominam. Taka pani – ciocia z dwójką siostry dzieci. I ona nie miała po prostu na bilet. I została. Ale pewno ich potem jakoś ? wyekspediowali [01; 00:35:33] stamtąd, ale to było takie bardzo przykre. A my nie mieliśmy dosłownie na te bilety, to się sprzedawało wszystko. Matka jeszcze parasolkę schowała, jeszcze torbę bardzo ładną w 1939 roku kupioną gdzieś tam na Nowym Świecie. I to wszystko już tam sprzedała na bilety. I to była podłość. Dlatego że w umowie Majskiego–Sikorskiego było powiedziane, że wszelkie ruchy transportem po terenie Rosji amnestiowanych Polaków są na zasadzie bezpłatnych przejazdów. I od nas wzięli pieniądze bezprawnie. A to były duże pieniądze. To były odległości szalone przecież. W każdym razie wszyscy zdążali do ciepłych krajów. 
I na razie nie dotarli do nas… Bo normalnie generał Sikorski wysyłał swoich oficerów, żeby instruowali, żeby organizowali te nasze wyjazdy, ruchy i tak dalej. A do nas nie dotarł nikt. Dopiero jak przyjechaliśmy do Swierdłowska (to było kilka setek kilometrów), tam spotkaliśmy nagle na dworcu polskich oficerów. Cóż to była za radość, co to było za szczęście. Z orzełkami polscy oficerowie łapali po prostu, wyszukiwali Polaków, wyszukiwali nas i mówili: – Nie macie płacić. W ogóle jedziecie bez opłacenia podróży. To już było tak trochę po fakcie. I kierowali nas do których pociągów, w jakich kierunkach są organizowane (bo jednak były przez polskie władze) obozy dla nas. Żeby tak Polacy sobie nie rozjeżdżali się. Zginą po prostu. Więc nas skierowano akurat na… Z tym że nasza… Taka była czwórka, cztery rodziny i razem stale poruszaliśmy wszędzie, jakoś organizowaliśmy się wspólnie. Tam niestety została rozbita, bo do pociągu… Jechała z nami… 
To też warte opowiedzenia – skład naszego domku, właśnie tego baraczku tam w specposiołku na Syberii. To była moja mama i dwie córki. Była pani siedemdziesięciopięcioletnia. Ona miała mały mająteczek na Kresach i zawsze zabierała wnuków z Warszawy na wakacje. Dwóch wnuków mieszkało z matką w Warszawie. Matka została w Warszawie, ci chłopcy z babcią zostali wywiezieni. Jeden miał (Tolek) czternaście lat, a drugi piętnaście. Harcerzyki takie fajne. Więc to była druga rodzina – babcia z tą dwójką chłopców. Trzecia rodzina to była żona oficera policji z dwójką dzieci, z córeczką i synkiem. Dziewczynka miała dwa i pół roku, a chłopak koło czterech, coś takiego. Drobiazg. Ale ona bardzo dobrze szyła i zabrała ze sobą maszynę do szycia taką nożną. I to było szczęście, ona z tego się utrzymywała i te dzieci. Z tym że w pewnym momencie jak wracaliśmy, już w powrotnej drodze – raz było to samo w tamtą, a potem w powrotnej – ona nie mogła tej maszyny wsadzić do wagonu. Były za wąskie drzwi. A ta babcia z dwójką wnucząt miała olbrzymi taki – takie były kufry dawniej – ona z tym kufrem jechała, z rzeczami. Ten kufer nie mieścił się też do wejścia. I one dwie z swoimi dziećmi zostały gdzieś tam po drodze, a my tylko w dwie rodziny już pojechaliśmy dalej. To było bardzo smutne. 
Panią Piórkowską odnalazłam… Ona nas odnalazła. W pracy mojej już w latach sześćdziesiątych pracowała taka pani (w siedemdziesiątych właściwie chyba), której się udało, już można było wyjeżdżać na Zachód. I jej się udało wyjechać do Anglii. Ona miała tam rodzinę. I czytała polskie gazety oczywiście. W jednej z polskich gazet przeczytała (ja to mam) [01; 00:40:00] list do redakcji pani Jadwigi właśnie tej Piórkowskiej, całą jej historię króciutko spisaną wywózki. I wymieniła nazwisko mojej mamy. I ta moja koleżanka przeczytała to w Londynie i natychmiast to wycięła i przysłała nam. Przysłała mi do Warszawy i przysłała do redakcji. I myśmy się odnalazły. To było bardzo miłe. I kilka lat temu byłam w Londynie, byłam u tej pani. To już babcia nie żyła, ta starsza pani. To taki epizod. W każdym razie taka przygoda… Przez głupią maszynę do szycia i głupi kufer rozdzielono cztery zaprzyjaźnione serdecznie rodziny.
Dowieźli nas do Uzbekistanu nad Amu-darię. I tam byliśmy trzy lata. To był najdłuższy okres pobytu w Sowietach. Też było ciężko, bardzo ciężko. Były choroby: była malaria, tyfus plamisty panował. I w pewnym momencie czekaliśmy… Ach, tam były różne... Amu-darią droga trwała miesiąc, do sześciu tygodni. Amu-daria to rzeka ich taka bardzo długa i szeroka, tak że jak się stało na jednym brzegu rzeki, nie widziało się drugiego brzegu. To była olbrzymia rzeka. W tej chwili wysuszyli ją. Już dawno temu, jeszcze za komuny. I była ciężka droga. Nie było też co jeść i tak dalej. Ale jechaliśmy stale z nadzieją, że my też lada moment dołączymy do wojsk naszych, armii Andersa, że wyjedziemy razem do Indii czy do Iranu, czy gdzie tam, różnie. A tymczasem… Już byliśmy niedaleko, już mieliśmy tam jeszcze jeden etap jazdy, bo trzy lata wysiedzieliśmy w Uzbekistanie, ale… Nie, ale to wcześniej jeszcze, w czasie tego pobytu w Uzbekistanie czekaliśmy, że już już lada moment przyjadą po nas. Bo mężczyzn już zabrali. Ta pani Pawlakowa właśnie została sama, mąż i syn pojechali. A po nas mieli przyjechać w następnej kolejności.
I epizod z Katyniem pokrzyżował wszystkie nasze plany i marzenia. Zerwano umowę, zamknięto granice. My zostaliśmy na jeszcze… To było w którym roku? W 1943. Trzy lata jeszcze byliśmy dalej w Uzbekistanie, a później jeszcze na rok nas przewieźli na Ukrainę, bo tam nie było ludzi do pracy, bo front, wojna, wszystkich mężczyzn Niemcy wymordowali i tak dalej. Potrzebne były ręce do pracy, więc wywieźli nas jeszcze na Ukrainę. I jeszcze ten rok zaliczaliśmy na Ukrainie. I dopiero stamtąd w 1946 roku w lutym wróciliśmy do Polski. To jeden epizod – nie epizod, a  cały odcinek życia. 
AU: A proszę jeszcze powiedzieć, w Uzbekistanie kto wybrał to miejsce? Bo Wy byliście jakoś transportowani.
TD: W ogóle typowali miejscowości dla Polaków gospodarze, czyli Sowieci. W umowie z Sikorskim było zawarte, że Sowieci przygotują miejsca dla ludzkiego pobytu Polaków do chwili ich zabrania przez granicę do… to się mówiło ogólnie do Indii. W każdym razie to oni mieli przygotować odpowiednie miejsca. To przygotowanie polegało na tym, że przyjeżdżaliśmy różnymi środkami lokomocji na własną rękę. Z tym że mieliśmy prawo w większych miejscach postoju… Bo to były odległości rzędu pięć, sześć tysięcy kilometrów. Myśmy mieli z Syberii na ten około pięciu tysięcy kilometrów. Szmat drogi. W miejscach postoju mieliśmy prawo (dostawaliśmy talony) dostać obiad gdzieś w jakiejś stołówce. Ale te obiady były straszne. Ale w każdym razie coś gorącego tam można było. 
Pamiętam, że w jednej z tych… To nie Uzbekistan. Bo to było wszystko tam tak na skraju, że ja już nie rozróżniam – Tadżykistan, Uzbekistan, jeszcze trzeci rejon. To było blisko tak. Oni troszkę się różnili między sobą, ale my nie odróżnialiśmy jeszcze wtedy przecież. Siedzieliśmy przy porcie, gdzie ewentualnie mieliśmy wsiadać na statek. I nagle coś strasznie zaryczało, okropnym głosem zawyło. Ja mówię: – Wielbłądy. To tu pewno swobodnie chodzą wielbłądy. To wielbłąd był. Bo kto może tak ryczeć? A tam siedział jakiś starszy pan, nasz Polak. Mówi: – Nie, dziecinko. To tylko osiołek. Bo to osły tak ryczały okropnie. Więc to były: osły, wielbłądy. Przede wszystkim osły i wielbłądy. Bo koni było bardzo mało. Koni nie było. 
I tam były wybierane miejscowości, gdzie mogliśmy się osiedlić, ponieważ wojnę toczyli Rosjanie, więc potrzebowali ludzi na front, a tu do pracy nie było. Tam kobiety orały, kobiety pracowały. Więc Polacy bardzo się przydawali do pracy. I tam gdzie potrzebowały jakieś kołchozy, jakieś sowchozy rąk do pracy, to tam kierowano grupę kilkudziesięciu czy kilku setek nawet Polaków do pracy. I dawali jakieś tam kwatery, tak jak to w tej Stajence betlejemskiej opisuję, jak wyglądała nasza pierwsza kwatera tam w Uzbekistanie.
AU: Proszę ją opisać, tą kwaterę.
TD: Kwaterę? To pierwsza była. To była dosłownie Wigilia. Po trzymiesięcznej podróży mniej więcej dobiliśmy wreszcie do miejsca. Znaczy po drodze jeszcze były postoje miesięczne, ale zasadniczo po podróży trzymiesięcznej dobiliśmy już do miejsca postoju, powiedzmy. Przywieźli naszą grupę (jakieś sześćdziesiąt osób chyba) do kołchozu oddalonego od miasteczka dziesięć kilometrów, więc nie tak daleko. Tam mieli pracować w tym kołchozie nasi. Przywieźli. Już było tak pod wieczór. I rozdzielali na kwatery. I nam dali właśnie taką… To była… W Uzbekistanie domy buduje się z takiej gliny, ale niewypalanej jak u nas cegły, tylko surowej gliny zaprawionej jakby, z dodatkiem słomy siekanej. I to trzymało. Kleiło się z tego duże cegły, czterokrotnie większe niż nasze cegły i z tych układało po prostu domki, takie lepianki. To lepianki były. I tam w jednej izbie było pomieszczenie dla ludzi, a obok trzymali osiołka czy co tam jeszcze: świnie nie, bo oni nie jadali świń, ale kozy, krowa i tak dalej. I jak się rozsypywała taka lepianka, to ją się zostawiało, budowało się nową, kleiło i przenosiło się do drugiej. A tamta stała pusta. 
I taka była pusta lepianka akurat, świeżo opróżniona. Więc nas dali do tej glinianki-lepianki. To była izba z okienkiem bardzo wysoko pod sufitem. Bo u nich się okienka umieszczało bardzo wysoko. I takie było palenisko. Nie było pieców z kominami, rzadko były z kominami. To było palenisko takie wyklejone i na tym się gotowało. Kocioł był, wmurowany kociołek taki okrągły z półokrągłym dnem niewyjmowanym i tam się piekło, gotowało. A dym szedł po prostu do góry przez dziurę. I taka… jak to się nazywało? Nasze, w dawnych czasach… Zapomniałam. Takie były dawniej, dawniej u nas domy takie. I ten dym sobie tam ulatniał się. Ale w oczy tak strasznie nas gryzł, to było tak coś paskudnego, to dymienie wieczne i dmuchanie w to, żeby to się paliło. Bo się paliło przeważnie krowimi odchodami. To był materiał do palenia. I to była ta izba. A przed nią była jeszcze taka mniejsza izdebka. Nas wprowadzono. A tam jeszcze było siano w takim jakimś korycie i ślady odchodów oślich. Tam przedtem był osiołek. Dopiero wyprowadzili w tym dniu chyba tego osiołka biednego, a nas wprowadzili tam. Więc to było wszystko brudne, zaniedbane, potworne i dwie prycze pod ścianami były, bo oni sypiali [01; 00:50:00] na bardzo niskich takich, niziutkich, przy ziemi z desek zbitych pryczach. I to była Wigilia akurat. Osiołek świeżo poszedł sobie, a my na jego miejscu obchodziliśmy Wigilię.
AU: I jak wyglądała ta Wigilia?
TD: Jak mogła wyglądać? To były pierwsze takie jeszcze, duże rozczarowanie, dlatego że wszyscy jednak wierzyliśmy, że nas dowiozą jednym szusem do wojska naszego, do naszych władz. A tutaj nagle zatrzymanie, przesiadka i co to będzie dalej. 
Przedtem jeszcze nam gdzieś na jakichś stacjach dawali jeść, jednak te obiady były. A tutaj skończyło się wszystko. Co tu będzie? Co my będziemy tu robić? Kto nam da jeść? Bieda. I były dwie panie, które ślicznie śpiewały. Córka jednej, znam tutaj, kontaktuję się z nią. Ale ona już się tu urodziła. Więc śpiewali kolędy. A matka moja na Syberii jeszcze, ponieważ była bardzo słaba, nie miała siły, więc komendant zlitował się i nie posłał jej do pracy na wyręb lasu (bo przedtem była, ale nie dawała rady) i posłał do izby lekarskiej – jak to nazwać? – przychodnia, coś takiego. Tam był jeden felczer (nie lekarz), staruszek taki, którego zresztą karnie tam osadzono, bo on za czasów carskich miał własną klinikę pod Moskwą. Stamtąd go wywieziono na Syberię. Żona mu zmarła i on został sam, staruszek siwy. I był tam lekarzem dla tych, którzy byli w tym łagrze. Bo przedtem, przed nami tam byli mężczyźni po prostu, w tym był obóz męski. I on tam prowadził taką przychodnię. Izba położnicza była, bo dużo tych przyjezdnych było w ciąży akurat, więc porodów było dużo. 
I moją matkę tam dali, bo coś ubzdurał ktoś, że matka była pielęgniarką. Matka nigdy nie była pielęgniarką. I matka tam pracowała. Tak że było troszkę lżej. Nie męczyła się tak. Męczyła, bo musiała i drzewa rąbać, i palić, i wodę nosić wiadrami, i wszystko. A ten felczer, który tam pracował, był bardzo dobrym człowiekiem – więziony przez Sowietów, przez czerwonych – bardzo dobry człowiek i co mógł, to matce coś tam podrzucał, czasami pomagał. Ale on sam był biedny. W każdym razie dostał kiedyś tran i dał matce butelkę tranu. To był skarb. Mama nam dawała po łyżeczce od czasu do czasu, bo to miało wzmocnić nas. 
I miała ten tran jeszcze w Uzbekistanie przy sobie. Więc co możemy zjeść na kolację wigilijną? W polu wykopaliśmy… Tam rosły buraki cukrowe. Przemarznięte były, bo to już był grudzień, więc były bardzo dobre, słodkie. I Uzbecy to stale jedli. To się piekło w palenisku, w popiele gorącym opiekało się taki burak i on był potem bardzo dobry, słodki. To był rarytas nasz, delikates. Więc znaleźli te buraki nasi i wykopali, przynieśli. To było już jako deser. Poza tym trochę mąki było jeszcze i ten olej, tran. I mama na tym usmażyła placuszki, racuszki. I to był nasz i za opłatek, i za drugie danie, i za wszystko, całą wigilijną kolację. Teraz sobie myślę, jaki to miało smak, jak to pachniało tranem. To było coś okropnego, ale tam to było pyszne. I wszyscy sobie popłakali, kobiety, zwłaszcza matki. A potem na drugi dzień do roboty i już. Zapomniało się o swoich różnych sentymentach. Ciężka była praca. Tam przede wszystkim klimat był trudny, bardzo trudny klimat.
AU: Przy czym tam Polacy pracowali? 
TD: Tam była przede wszystkim plantacja bawełny. Były całe pola olbrzymie plantacji bawełny. Bawełna ślicznie wygląda. I jak kwitnie ma piękne kwiaty – to były takie wysokie krzewy – różowe, białe, jasnoróżowe kwiaty jak róże prawie. A potem robił się z tego taki pąk jakby duży. I pękał i z tego wyfruwała po prostu, wydostawała się biała wata: piękna, taka puszysta. Ale to nie była czysta wata, bo ona była… Watą były obrośnięte nasiona. Wydobywały się w ten sposób nasiona bawełny. A nasiona były obrośnięte watą, która ze sobą się między nasionami łączyła. I to trzeba było wyciągać z tych szypułek do worków dużych, do fartuchów. Ale to już jak było dojrzałe. A w ciągu całego roku trzeba było to okopywać, plewić, różne tam rzeczy koło tego robić. 
Poza tym były też plantacje ryżu. To było nieprzyjemne, bo ryż rośnie w wodzie, więc trzeba było po wodzie łazić. Nie wiem, co się robiło z tym sianem, z ryżową słomą. Ryż. I co oni mieli jeszcze poza tym? Jedwabniki hodowali też. To już tylko oni. To tak jakby prywatnie im pozwalano hodować jedwabniki. Ale główna praca to była właśnie bawełna, uprawa bawełny. Olbrzymie, takie wysokie piramidy zbierało się potem na jesieni, zwoziło do punktu zbioru. I to były olbrzymie, wysokości dwóch pięter chyba układało sterty takie. I tam przyjeżdżały samochody, i zabierały do portu lotniczego, i tam na samoloty gdzieś tam wieźli to.
 
[02; 00:00:00] 
[początek nagrania 00:01:01]
TD: My utrwaliliśmy sobie (niektórzy Sybiracy) te wszystkie wspomnienia i tak dalej, bo po powrocie tutaj my nie mieliśmy wspólnego języka z miejscowymi, z tymi, którzy przeżyli okupację. Ja w szkole nie miałam z koleżankami kontaktu takiego, bo… 
Musiałam skończyć podstawową szkołę, przecież tam nie było szkoły porządnej, nie mieliśmy nic, żadnych… I tu kończyłam tą siódmą klasę. Była rocznica powstania i pani wychowawczyni, która doskonale wiedziała – chyba coś miała wspólnego z Syberią, bo ona mnie bardzo ? [02; 00:01:47] i bardzo jakoś tak lubiła – i zadała temat: jak ja przeżywałam powstanie warszawskie. I co ja mogłam napisać? Ja w ogóle nie wiedziałam. Dowiedziałam się o powstaniu warszawskim (tego nie napisałam, bo to był 1948 rok), o powstaniu dowiedzieliśmy się  na granicy, przy powrocie w 1946 roku do kraju. Nic nie mieliśmy pojęcia. I co ja napiszę tutaj? A ponieważ łatwo mi się pisało wtedy jeszcze, w młodości, dzieciństwie, więc napisałam taki jakiś poemat na ten temat. Jak to coś wspaniałego, że ja to przeżywałam, jak się dowiedziałam, jakie to bolesne, jakie to tego, owego. I że po prostu czuję się niegodna pisać o tym i mieszkać w Warszawie. Mam wyrzuty, że ja nie mam prawa mieszkać w Warszawie, bo ja nie przeżywałam powstania, bo byłam daleko stąd – a nic nie napisałam gdzie oczywiście, bo też nie można. I pani nauczycielka postawiła mi piątkę i odczytała to wypracowanie całej klasie. Klasa figę z tego zrozumiała, bo nie wiedziała, o co chodzi. A ona wiedziała dobrze. Więc jakie było nasze… 
Ja mówię to po to, żeby zrozumieć, jakie były nasze odczucia, jak nas traktowano tutaj, nasi Polacy, po prostu, rodacy. Tu było tylko w kółko: powstanie, powstanie, rozstrzeliwania, gestapo, gestapo, gestapo. – Wam to było dobrze. Nawet bomby nie widzieliście. Nawet jedna bomba w pobliżu was nie spadła. Tak było o nas. To tylko starzy ludzie, którzy wiedzieli, co to Sowieci jeszcze z 1920 roku, to wiedzieli, co to jest i co to znaczy. A tak my czuliśmy się tacy maluczcy, tacy upokorzeni, bo my nie przeżywaliśmy tutaj wojny, powstania nie przeżywaliśmy – to powstanie było przecież na okrągło – powstania, obozów. Przecież ojciec był w obozie, przecież rodzice też byli skłóceni. Ojciec był w obozie, to było ważne. – Przecież wam tam, to byliście w normalnych warunkach. Jeść mieliście co, nie groziły wam bomby, nie grozili wam esesmani, gestapowcy. Więc to nie był taki powrót słodki. 
AU: Czyli jakby tata też tego nie rozumiał?
TD: Nie rozumiał. 
AU: Nie było w ogóle tej ? wiedzy [02; 00:04:24], świadomości.
TD: Nie wierzył. Nie mógł uwierzyć, że tam był głód, że nam nie dawali jeść. On pisał listy… Ponieważ świetnie po rosyjsku, znał, bo przecież tą szkołę kończył w Kijowie jeszcze za młodych lat, więc świetnie ten stary język rosyjski znał. I pisał na Syberię, jeszcze dopóki można było wysyłać karty, po rosyjsku do naczelnika posiołka, żeby dobrze traktował jego żonę, bo oni byli oboje do 1920 roku w Rosji, są przyjaciółmi Rosjan i tak dalej. Nie rozumiał, że do 1920 roku to co innego, a po 1920 to co innego zupełnie. Więc mama była wściekła, podarła tę kartę. Tak że nie rozumieli. Po prostu tego nie pojmowali. Kresy były oddzielone, stamtąd się nic nie wiedziało. To tylko ci, którzy nawet nie byli wywiezieni, ale mieszkali na Kresach już do końca wojny, ci wiedzieli, co to są Rosjanie, co bolszewicy mogą. Ale tak to nas traktowano nie bardzo. A z kolei jak mnie aresztowano, jak ja próbowałam przerwać śledztwo i mówiłam: – Przecież jak byłam na Syberii… – Cicho! Co mi tutaj będziecie, o czym! To nie na temat. Ja z wami nie rozmawiam na temat Syberii! Nie mogłam słowa powiedzieć na ten temat. Byliśmy tak zaklajstrowani, zaklajstrofobiani. To co mam teraz? [02; 00:06:04-00:06:31 – przerwa techniczna]                                                   
AU: O bawełnie poproszę i o szkole.
TD: Bawełna. Bawełna to są wysokie krzewy, które wiosną, latem zielone mają liście, a potem brązowieją całe, wysokości dziecka dwunastoletniego, bo ja wtedy miałam tyle lat i tak sięgało mi do czubka głowy. Kwitnie pięknymi kwiatami, dużymi, wielkości małej róży i piękne kolory, takie pastelowe. Potem robi się z tego szypuła, duża szypułka, jakby orzech, który się rozpęka na, nie pamiętam ile, na siedem części chyba i z tego wypływa po prostu, wystrzeliwuje pęk bawełny białek, bialutkiej. Jest to śliczne. Ślicznie te krzewy wyglądają. Z tym że w czasie kwitnienia pyli i te pyłki są szkodliwe bardzo dla oczu. I to nie dla spojówki czy coś, tylko głęboko one… Działają tak, że oko się – jak ja chorowałam dwa razy przecież na to – robi się cała gałka krwistoczerwona, spuchnięte powieki, owszem, ale przede wszystkim gałka czerwona, przekrwiona i nic się nie widzi, nic. Ja szłam z kijem, mama z drugiej strony mnie prowadziła, żeby do lekarza. I tam leczyli lapisem, lapisowali powiekę i krople specjalne (tak zwane czarne krople były) wpuszczali, żeby szybciej to... 
I po takim jednym przechorowaniu tej choroby potem już się uodparniały te oczy. Już powtórzenia były rzadko. Czasami jak dzieci chorowały małe, to potem jeszcze też drugi raz chorowały. I wszyscy Uzbecy to przechodzili. Ale to przechodziło i koniec. A ja miałam to raz i na drugi rok, w czasie kwitnienia znowu po raz drugi. I wtedy lekarka tam była, jakaś okulistka. Powiedziała: – Oj niedobrze, niedobrze. Uważać trzeba i nie patrzeć w jasne słońce, nosić jakieś ciemne coś na oczach, szkła. A gdzie tam, przecież tam nie było mowy o jakichś ciemnych okularach, przecież tam nic nie było takiego. I myślę, że tym doświetleniem jeszcze przez dwa lata, tym słońcem strasznym (przecież tam od rana do wieczora przez siedem, osiem miesięcy było słońce), to mi coś tam się stało. Po prostu, czy z plamką żółtą już wtedy, czy z siatkówką. Lekarze nasi tego nie znają, bo nie znają tej choroby odbawełnianej. Nie spotkałam jeszcze… Są tacy, którzy znają, ale z tymi, z którymi ja rozmawiałam, nie wiedzą. Mówią: – Być może, być może. Na tym się kończy. 
Potem się tą bawełnę… Kobiety zawiązują fartuchy olbrzymie dookoła talii i do tych fartuchów, jakby do kieszeni, wrzucają tak, zbierają, wyciągają te pęki bawełny z szypułek i wrzucają do tego i potem to się znosi na jedno miejsce. To zostaje potem… Ale bawełna odrasta od pestek, od sporych pestek. Dużo tych pestek jest, czasem kilkanaście, kilka w takiej szypułce. [02; 00:10:00] Bardzo mocno są przyrośnięte do pestki. I to już na maszynach się oddziela, tam gdzieś w fabryce, i z pestek robi się olej. I to była druga nasza udręka. Bo to był okropny olej. Olej z bawełny jest chyba najgorszy na świecie. Jest zielonawego koloru, takiego zgniłego, gorzkawy i pieni się na patelni. Ale to był jedyny tłuszcz, który można było mieć, więc się jadło. Ale to był paskudny olej. Jakiś tam tłuszcz w każdym razie. Potem zwozili to na takie – to pani pokażę, bo ja mam takie zdjęcie takich stert, piramid takich z tej bawełny. Potem zwoziło się na jedno miejsce i albo statkami rzecznymi albo samoloty jakieś towarowe przewoziły to gdzieś tam do fabryk. I tyle o bawełnie. 
AU: A teraz o szkole, poproszę.
TD: Szkoła. Po umowie Sikorski-Majski (my tak to w skrócie nazywamy) nasze władze londyńskie zdołały wymóc na Sowietach, na władzy sowieckiej zezwolenie na tworzenie domów dziecka. To było coś pośredniego między internatem, szkołą i domem dziecka. Dla polskich dzieci. Żeby można było… Bo w ten sposób łatwiej było tym matkom, rodzicom jednak o to dziecko zadbać… Nie zadbać, ale nie martwić się. Bo oni tam zawsze jakoś w kołchozie coś zarobili, czymś sobie dojadali, dokradali i tak dalej. A dzieci były głodne. A dlaczego jeszcze? Dlatego że Unra zaczęła nam przysyłać pomoc, przede wszystkim amerykańska. I to było to, co nas uratowało od głodu, od śmierci głodowej po prostu. To trzeba wprost powiedzieć. O tym się za mało mówi i nikt o Unrze nie wspomina. To było dla nas dobrodziejstwo wielkie. Z tym że do nas dochodziła jedna jakaś tam cząstka tego wszystkiego, bo kradli po drodze przecież miejscowi i różni. W każdym razie utworzono… Nie dużo, ale były te szkoły, zwłaszcza w Uzbekistanie, Tadżykistanie, tutaj na południu. I u nas utworzono taką szkołę. 
Właśnie był bardzo energiczny mąż zaufania. Bo Polaków też skupiano w takich skupiskach. Nie byli rozproszeni gdzieś, tylko wyznaczano rejon o promieniu trzydziestu kilometrów. Było centrum, jakieś miasteczko i Polacy byli rozproszeni w tym rejonie, w tych trzydziestu kilometrach. Ale punkt centralny to był w tym miasteczku. I tam był mąż zaufania tak zwany, przedstawiciel. To był reprezentant polskiego rządu, który pilnował, który dbał, żeby tam było wszystko tak jak trzeba, żeby nie krzywdzono Polaków po prostu. I potem jak zaczęły przychodzić dary Unry, to rozdzielał też te unrowskie dary, dzielił. I wtedy można było utworzyć szkołę. U nas był pan Rapacz Kazimierz – bardzo dzielny chłopak. On nie poszedł do wojska, bo był płucnik, on na płuca chorował. Był porucznikiem przedtem w wojsku i przedtem harcerzem, to stary harcerz taki. On był mężem zaufania i właśnie podjął się założenia tej szkoły. Zdobyliśmy od władz miejscowych… 
Jeszcze trzeba zaznaczyć, że w Uzbekistanie większość władzy należała do przedstawicieli społeczeństwa miejscowego, uzbeckiego. I oni do nas nie żywili najmniejszej urazy. Oni nas po prostu kochali. Bo oni nie znosili komunizmu i komunistów. To znaczy też partia była i tak dalej, ale to wszystko było takie lipne. I oni… Na przykład jak do pierwszego mieszkania, tam do takiej izby nas wprowadzono i mama powiesiła obrazek Matki Boskiej, przyszła Uzbeczka i pyta: – A co to jest? To fotografia? Której to was? Ale jeszcze nie rozumieliśmy się, przecież to był obcy język zupełnie. Tak na migi rozmawialiśmy. I ktoś tam, mama czy siostra mówią: – To jest Matka Boga. – A jak się nazywa? – Maria. – Miriam! To my też mamy Miriam! Miriam. A syn to jest… Jezus inaczej się nazywał, nie pamiętam jak, po uzbecku. – A Josef to ojciec… 
I zaczęli mi opowiadać, jak to, po śmierci gdzie się idzie: albo do nieba, albo do… W każdym razie podstawy jakieś takie, bardzo prymitywne podstawy religii mahometańskiej. I jak oni usłyszeli: – I wy wierzycie, wy modlicie się – to – Wy kochani… – zaczęli nas ściskać i my byliśmy przyjaciółmi już. Natomiast nienawidzili komunizmu. Bo oni im zabrali… Komuniści jak zajęli te tereny, przecież to… Nie wtedy jak całą Rosję, ale dużo później tamte republiki zostały skomunizowane. I Rosjanie zabrali im wszystkie… Oni mieli duże majątki, tak jak to na południu mają owce, wielbłądy. Ileś tam, sześćdziesiąt sztuk owiec, czterdzieści wielbłądów, takie jakieś różne bogactwa ich. I te pola bawełny właśnie. A tu im wszystko zabrano, utworzono kołchozy. To jak oni mogli kochać? A nas kochali. 
I oni pomogli rzeczywiście tę szkołę nam utworzyć. Dali olbrzymi, ich sposobem budowany gmach, lepianę olbrzymią z gliny, która kiedyś była ich szkołą też, ale zbudowali teraz nowoczesną, taką bardziej europejską. I to stało puste, ileś tam pokoi. I nam to oddali. Tam się zorganizowało szkołę. Z tym że dzieci w sumie, z całego tego rejonu, było tam około siedemdziesięciu, osiemdziesięciu. Ale w tym były przedszkole i trzy klasy. Bo już więcej nie było. Tak że ja chodziłam do… W Polsce skończyłam klasę trzecią, a tam chodziłam do piątej. Ale pierwsza i druga były połączone, i trzecia i czwarta były połączone, i piąta z szóstą. Tak że tak były łączone, bo było za mało na dzielenie. 
Nauczycieli nie było. Trudno było zdobyć. Więc były trzy prawdziwe nauczycielki z wykształcenia. A pozostałe: jedna była nauczycielką. Ona była właściwie krawcową i w chórze pracowała. Miała śliczny głos i śpiewała. I uczyła nas śpiewać. Była jedna zakonnica. Ona była katechetką, ale ona nie dorastała też do tego, bo to była zakonnica… Dawniej to były podzielone na chóry, zakony. Więc były te niższego rzędu, fizyczne pracownice, i siostry wykształcone. Ona była ta niewykształcona. Ale robiła, co mogła, starała się bardzo i była taką naszą jakby katechetką, ale w ogóle to jak ksiądz, bo w niedzielę to i mszę prawie że odczytywała i tak dalej. Klasa wyglądała w ten sposób, że był długi, długi stół w jednej z tych sal i dookoła ławki. I tam było podzielone: tu klasa ta siedzi, tu klasa ta, tu klasa... Jednocześnie nauczyciel uczył te wszystkie trzy, no bo to nie było możliwości. 
Nie mieliśmy ani jednego… Tak się złożyło, że w naszym zespole, w naszej gromadzie tej całej nie było nikogo z podręcznikami. Już te podręczniki powyrzucali. Bo byli tacy, którzy podręczniki dla dzieci wozili ze sobą do końca wojny. A tu akurat nie było tych… Ktoś tam miał jedną chyba matematyczną książkę czy coś tam. Ale tak: był jeden nauczyciel z Krakowa, historyk gimnazjalny, tak że i geografii, i historii uczył. Była matematyczka jedna dobra. Była polonistka. I to musiało wystarczyć na wszystkie klasy. Nie było książek, nie było zeszytów. W ogóle. Papieru nie można było zdobyć. Nasze zeszyty, nasze pisanie odbywało się na kartkach czystych wyrwanych z książek. Mianowicie w księgarni było mnóstwo książek: życiorysy Mołotowa, Lenina oczywiście i tych wszystkich władców sowieckich. I taka książka była bardzo ładnie wydana. Na początku było ze trzy kartki czyste zupełnie (takie przedtytułowe) i po zakończeniu, na końcu też były trzy co najmniej takie kartki czyściutkie. I my kupowaliśmy całą książkę grubą ze zdjęciami. A jeszcze były zdjęcia w międzyczasie. Na drugiej stronie zdjęć też była czysta strona. My kupowaliśmy książkę po to, żeby powyrywać te czyste kartki. I to były nasze zeszyty. Na tym pisaliśmy. Ołówki zdobywało się jakimś tam sumptem. [02; 00:20:00] Jeszcze gdzieś tam można było prosić w biurach, po kawałeczku ołówka nam dawali. I to były zeszyty. A książek w ogóle już nie było. 
I tak się odbywała ta nauka. Coś narysować jakoś… Wiem, że mapę mi kiedyś kazał pan profesor narysować, mapę Polski przedwojennej. Ja ją doskonale pamiętałam. A jak zaczęłam rysować, to mi pół Polski zmieściło się, a druga połowa nie. A on mówi: – A to co, piesek ogryzł? Pamiętam to, że tak się zawstydziłam. – Przecież ja wiem, jak wygląda, ale gdzie miałam narysować? Najwięcej czasu tośmy spędzali poza lekcjami na maszerowaniu i śpiewaniu. Właśnie ta pani Irena śliczny miała głos i świetnie śpiewała. Znaliśmy wszystkie piosenki polskie, przedwojenne, te takie wojskowe. To było tego tyle. Tyle się śpiewało. Ta lotnicza – Lotnik skrzydlaty, władca świata – piękna piosenka. Morze, nasze morze. Przeróżne, przeróżne. Przybyli ułani pod okienko. Mnóstwo tych było piosenek i my te wszystkie piosenki śpiewaliśmy i maszerowaliśmy dookoła szkoły albo dookoła sali. Bo taka jedna była duża sala, taka świetlica jakby. I stale tak spędzało się, żeby głupie jakieś tam nie przychodziły myśli dzieciom do głowy. 
Sami zrobiliśmy wszystko. Oni dam dali mury. Dali trochę polan drewna. Więc z tych polan drewna wybudowało się takie prymitywne prycze. Prycze, które… Drąg jeden od drugiego miał odstęp kilka centymetrów. I między to wpadała… I wory ze słomą. I te wory wpadały między to. I te dzieci z przedszkola to były takie biedniutkie. Bo to cieniutkie, szczupłe, małe dzieciaczki. I wpadały między te drągi. Koce przysłała nam Unra. Więc były na szczęście koce i prześcieradła. Tośmy mieli ciepło. Bo tam było ciepło. A poza tym trochę przysłali odzieży. Było troszkę. Tak że ja dostałam jakiś płaszczyk i sukienkę, pamiętam. Były takie różne tam. Troszkę tych darów było. I przede wszystkim żywność. I żywność. Do kuchni można było przydział zanieść spory, bo była mąka pszenna, była margaryna, był smalec, był proszek jakiś grochowy taki na zupę. 
Ale to na jakiś czas było. Więc było, było, było i potem nagle zerwanie… Umowy to już było zerwanie wcześniej, ale nagle pogorszyły się tak strasznie stosunki, że nam już nic nie dawali. A Unra się kończyła i był głód w szkole, rozpoczął się rzeczywiście… Biedna kucharka, taka pani z Białegostoku, zamykała się, bo ona z moją siostrą w takim malutkim pokoiku spała i ja tam widziałam: i ona siadała i płakała. I siostra pytała: – ? [02; 00:23:13], co się dzieje? Co ? [02; 00:23:15]? – Słuchaj, ja już nic nie mam w magazynie. Ja nie mam co dać jeść dzieciom. To były... straszne. Przysyłali czasami kilka bochenków chleba i taki był ich groszek, inny niż nasz, więc ten groszek czasami jeszcze. I jakieś tam resztki, taki już żelazny zapas to tam jeszcze gdzieś był. 
Były przysyłane lekarstwa też. Felczer z Wilna był naszym lekarzem. I on tam chomikował trochę też tak na czarną godzinę, tak że zawsze jeszcze była przeciw malarii, bo była chinina. Więc była prawdziwa chinina. To była skuteczna. A oni mieli tak zwaną akrychinę [02; 00:24:05]. To był wytwór jakiś rosyjski, farmacji rosyjskiej. Pomagało, że jeden atak przechodził, ale za miesiąc był następny. To był bardzo słaby lek. A tu chinina już się też kończyła. Więc zaczynała być straszna bieda potem, już był głód i bieda. W każdym razie po tym zerwaniu stosunków… Dla nas to była tragedia, to zerwanie stosunków rządu londyńskiego z sowieckim. Bo to oznaczało dla nas już zupełne pozostawienie bez najmniejszej opieki. 
A mieliśmy wspaniały taki reżim, porządek w tej szkole. Ponieważ kierownik był wojskowy, więc on tam wprowadził dryl wojskowy. Rano była pobudka. Wszystkie rzeczy związywało się swoje w węzełek. To nie było nic wielkiego, bo tam nie było tych rzeczy, ale koc, prześcieradło, wszystko się tego, na plecy i biegiem dookoła boiska. I niezależnie od wieku, od płci – wszystko jedno. Potem to się zrzucało, szło się do… Obok płynął kanał, bo tam wszystko nawadniane sztucznie było, więc były szerokie, duże kanały jak rzeka. – Marsz do kanału. Dwójkami oczywiście. Kąpiel. Higiena. Potem z powrotem. – Ustawić się w dwuszeregu przed szkołą. I pacierz. Przedtem pacierz odmawiany głośno razem, a później na końcu – Boże, coś Polskę. Bo Jeszcze Polska kiedyś zaśpiewali i ktoś tam z naszego kierownictwa wyższego z miasta wojewódzkiego dał znać, że lepiej nie drażnić i nie śpiewać. Ale to było chociaż Boże, coś Polskę odśpiewane. I teraz: – Marsz do śniadania. Więc był taki rygor prawie wojskowy. 
Ale potem, po tym zerwaniu stosunków oni zaczęli (to wszyscy opisują, to mówią) bardzo prześladować przedstawicieli rządu naszego polskiego. A przedstawicielami byli mężowie zaufania poszczególnych tych jednostek skupionych Polaków. Wyszukiwali jakiś zarzut taki kryminalny po prostu: a że ukradł, że koce były, nie dostał, bo sprzedał. I do kryminału. Dawali im rok, dwa siedzenia. W ten sposób to się rozpraszała ta nasza gromadka. I nasz pan Kazimierz też został (pan porucznik nazwany), też był aresztowany. Bo on był i mężem zaufania, i kierownikiem szkoły, dyrektorem szkoły. A na dyrektora szkoły przysłali jakąś z Ukrainy kobietę. Tam było dużo z Ukrainy bardzo. Bo jak zajęli nasze tereny, Lwów i okolice w 1940 roku, to oczyszczali teren z prostytutek. I wszystkie je pakowali właśnie do tych republik wschodnich. I tam ich było sporo. Ale ta chyba nie była, bo to była starsza już pani, ale była taka partyjna mocno. I Ukrainka, i partyjna, więc to było już dla nas ? bicz [02; 00:27:38]. I ona przyszła na tą kierowniczkę szkoły. 
A jeszcze u nas był… Zaczęłam mówić o tym apelu. Bo przy apelu przedtem był rozkaz, hasło: – Flaga na maszt. I na maszt (niziuteńki, dwumetrowy czy trzymetrowy maszt nad wejściem do szkoły, nad bramą) wciągało się flagę polską. I nikt nie miał nic przeciwko temu. I to było regularnie, codziennie. I tego dnia przychodzi ta nowa. – Ja jestem waszą nową kierowniczką tutaj, tu będą nowe porządki, słuchać się mnie – i tak dalej. I biega po tej naszej szkole całej. A szkoła… Ich domy były takie, że dookoła były zabudowania, a w środku był dziedziniec pusty, tak jakby trochę pod rzymskie patio jakieś. I ona tam biega po tym, szaleje wszędzie, jakie ona tu porządki zrobi i tak dalej. A tu wszyscy, dzieci zebrały się wszystkie. Jak normalnie któraś z nauczycielek wydała hasło, nie było pana kierownika, ale wydała: – Zbiórka w dwuszeregu. I normalnie śpiewy, modlitwa i Boże, coś Polskę. Ale nie, przedtem jeszcze: – Flaga na maszt. 
I ona nagle czuje, że coś dzieje się. Nie wie, co to jest. Czuje, że niedobrego. Wybiegła i zobaczyła to. Rozwrzeszczała się: – W tej chwili zerwać tą szmatę! A nasi chłopcy to byli chłopcy po lat czternaście, piętnaście. To nie dziecko. Oni: – Co?! I trzymali wszyscy tam przy tym. Tak że doszło do bitwy. Ona się z nimi pobiła. Miała podrapane ręce całe do łokcia. Dosłownie oni się szarpali. Dopiero wtedy nauczycielki zaczęły, nasze panie wychowawczynie, tam interweniować, prosić, błagać ich: – Zostawcie, bo nas wszystkich rozpędzą, bo nam zabiorą szkołę. Więc to przemówiło. I chłopcy ze łzami (dosłownie płakali) odchodzili od tego masztu, sztandaru, flagi. I nie wiem, ktoś ją schował. Wiem, że przywiózł do Polski. 
I tak się skończyła nasza szkoła. To znaczy szkoła jeszcze była, [02; 00:30:00] mieszkaliśmy tam, ale musieliśmy chodzić do gimnazjum, do jedenastolatki tak zwanej, rosyjskiej. W mieście kilometr czy dwa od naszej szkoły była taka szkoła rosyjska, po prostu sowiecka. I musieliśmy tak chodzić. Ale tam zawsze te starsze klasy coś korzystały, bo była matematyka, była biologia, była historia ta starożytna akurat. To coś tam żeśmy… Wykładali bardzo często Uzbecy, którzy bardzo słabo mówili po rosyjsku, byle jak. A my z kolei nie bardzo rozumieliśmy znowuż, super rosyjskiego też nie. Tak że to było takie uczenie. Ale chodziliśmy do tej szkoły. Bo inaczej nie dostalibyśmy ani deka prowiantu, na jakiś chleb, na obiad. Obiad to też było byle co. I tak dotrwaliśmy do końca, aż nas przewieźli na Ukrainę. Potem zlikwidowali już szkoły wszystkie. To znaczy u nas było szczęśliwie, że tak to się zakończyło. Były szkoły też, w których cały personel zmienili na sowiecki. I tylko po rosyjsku można było mówić. Dzieci mogły po rosyjsku mówić. Były takie szkoły. 
A jeszcze jeden epizod z tej szkoły. Po tym przejęciu szkoły przez władze miejscowe oni chcieli jeszcze zmienić też personel, ale nie mieli po prostu kandydatów na tych nauczycieli. Znaleźli jedną. To była Polko-Ukrainka. Ona pochodziła z Ukrainy, niedaleko Lwowa gdzieś była ona. To była polska rodzina, która została po 1920 roku po stronie sowieckiej. Ale jej matka wyszła za Ukraińca. Właściwie nie wiem, czy ona wyszła za Ukraińca, czy to byli Polacy. Ale byli już zukrainini tacy, tamtejsi. A ona wyszła za mąż za Ukraińca, który zginął na froncie już. Bo to była już przecież wojna polsko-niemiecka. I on zginął na froncie. Ona została z dwuletnią dziewczynką. Ale była wychowana w Komsomole. Mąż – bohater narodowy, zginął na froncie. Była przekonana absolutnie, dojrzała bolszewiczka. Bo tam się mówiło po prostu bolszewik, a nie komunista. A znała polski, bo z domu wyniosła język polski. Rozumiała polski, znała polski, więc była bardzo im przydatna. 
I oni ją dali do nas, żeby wprowadziła po prostu sowiecki dryl, sowiecki sposób wychowywania, nauczania i tak dalej. I przede wszystkim, żeby pilnowała, żeby się dzieci nie modliły. Nie wiem, dlaczego im to przeszkadzało, do czego, dlaczego dla nich to było najważniejsze. I ona wieczorami chodziła pod oknami naszymi, pod sypialniami i podsłuchiwała. Bo dzieci, jak tylko już było cicho, było hasło: – Cisza nocna – dzieci wyłaziły z tych swoich takich byle jakich legowisk i odmawiały pacierz. Bo to zawsze dziecko na przekór. I ona podsłuchiwała i awantury były rano. Była taka, wydawało się, zajadła komunistka. Coś okropnego. 
Ale mieszkała w pokoju… Bo to był jeden pokój dla nauczycielek. Ja to nazywam pokoje wszystko – izba. Dla nauczycielek. One tam mieszkały. I ją tam też dali, jej dali też posłanie, ona mieszkała. I one, te wszystkie nasze panie jej kładły do głowy, jaka naprawdę była Polska, co to było, w ogóle jak to było na Zachodzie. – A jak jest u was? O wszystkim – o religii i o tym, i o tamtym. I ta kobieta po jakimś, nie wiem, dość szybko, po pół roku – rok to już nie, to potem już wyjechaliśmy – ona się zupełnie przeistoczyła. Ona się zrobiła Polką, ona zrobiła się katoliczką. I poprosiła, żeby ochrzczono jej małą, tą Nelę. Taka Nela fajna była, Nelinka. I tamte panie tak z wody chrzciły tą małą. I ona była już zupełnie nasza kobieta. I niestety, pozwolono jej wyjechać z nami na Ukrainę, a z Ukrainy do Polski już nie. Została tam. I co tam się z nią już działo i jej tą córeczką, to już nie wiem. Nie puścili jej. Więc to był taki jeszcze epizodzik mały, ciekawy. 
A poza tym szkoła dotrwała do momentu wywiezienia nas na Ukrainę jeszcze na rok. Bo tam nie było ludzi do pracy. To już wojna się kończyła, już front się posuwał. I przecież tych mężczyzn, Rosjan zginęło potwornie dużo. To była jatka. Tak że nie było komu pracować na polach i kobiety orały, robiły wszystkie prace męskie i potrzebni byli ludzie do pracy. Więc wzięli, przypomnieli sobie, że w Uzbekistanie jako tako jest, bo tam Uzbecy... Uzbecy mieli swój sposób: wystawiali piętę albo rękę i od razu przestrzelone, i wracał jako inwalida do domu. Oni nie znosili wojny, nie chcieli walczyć i oni nie wiedzieli, o co mają walczyć. Co ich obchodzi jakiś Niemiec czy coś tam? Tak że z nich żadne wojsko. I bardzo dużo mężczyzn wróciło do domów. Natomiast tutaj na Ukrainie nie było mężczyzn. Więc Polacy się przydali tutaj i przywieźli do roboty. Więc jeszcze rok byliśmy tutaj. 
AU: Gdzie Was przywieziono?
TD: To jest Zaporoże, południowo-wschodnia Ukraina. Bo stamtąd było blisko do morza. Ale my byliśmy… Zaporoże to było wojewódzkie miasto (tak jak to po naszemu się mówi), ale my byliśmy od niego oddaleni o dwieście kilometrów. Tak że ja tam nigdy nie byłam, nie widziałam i nie wiem, jak wygląda. I to był sowchoz z kolei. Bo kołchoz to jest spółdzielnia rolnicza. Wszyscy razem, każdy swój wkład daje i pracują. A sowchoz to tak jakby majątek upaństwowiony. To PGR. PGR to jest sowchoz. I nas przywieźli do takiego PGR-u, który był po rewolucji utworzony z trzech majątków. I to były tereny sadownicze. To były trzy majątki, żyjące po prostu tylko z sadów. Tam były cudowne sady, cudowne owoce: były brzoskwinie, czereśnie, śliwki wspaniałe. Mnóstwo owoców. Olbrzymie takie działki. I połączyli trzy. To się nazywało... Majkowskie czy coś tam. Jeden z tych właścicieli to był Majkowski, kiedyś tam, przed rewolucją. 
Tam to były już takie inne warunki, to już nie Uzbekistan. To była Europa jednakże, jako tako. Taki był barak długi i tam izby. I w każdej izbie po jednej, po dwóch, przeważnie dwie rodziny. Zakwaterowali nas tam. I już Polacy chodzili do pracy. Żadnych szkół, żadnych zrzeszeń, nic nie było. To byli po prostu robotnicy. Przyjechali do roboty robotnicy. I czekali nie wiadomo na co. 
Powstał Związek Patriotów Polskich. Wasilewska Wanda utworzyła przecież. I ten Związek rzeczywiście uratował jednakże Polaków, bo zorganizował ten Związek i troszkę przyjeżdżali, dowiadywali, jak nam jest, czy jeszcze nie umieramy z głodu. I radzili, żeby się zapisać, bo (tak cichaczem mówili) jeśli się ktoś nie zapisze, to nie będzie uwzględniony przy zapisywaniu do repatriacji do Polski, więc oczywiście wszyscy się zapisywali. A teraz też różnie się ocenia, że: – A, pozapisywali się do sowieckiego Związku Patriotów Polskich, do Wandy Wasilewskiej. To nie było wyjścia. Przecież nikt nie skazywałby się tam na pozostanie, więc to była konieczność. I Związek Patriotów rzeczywiście załatwił tę repatriację do Polski. 
AU: Jak Pani pamięta powrót do Polski?
TD: To są takie zawsze podwójne odczucia. Bo jedne bardzo… zawsze przykre tam były. Tam były stale przykre tylko odczucia. Ale jednocześnie przyjaźnie, zżycia się, zwłaszcza dla młodych, były tak też ważne, [02; 00:40:00] że osładzały ten pobyt. Tak że było i to, i to. Ale oczywiście były momenty bardzo straszne. Na przykład wieźli nas tak samo olbrzymiastym trzydziestowagonowym transportem: dwadzieścia, trzydzieści wagonów. Jechali, jechali, jechali. Nigdy nie zatrzymywali się na głównej stacji, tylko gdzieś… Bo to za długi eszelon, więc gdzieś pod tym. I nigdy nie było wiadomo, nikt nas nie zawiadamiał, czy oni będą stać pięć minut czy dwadzieścia minut, czy pół godziny, czy dwie godziny. Bo czasami i tak było, bo oni czekali, aż im dadzą przejazd. 
A to była możliwość, żeby wyskoczyć do jakiegoś w pobliżu miasteczka (bo to było koło miasteczka zwykle, koło jakiejś miejscowości) na bazarek, żeby coś wymienić jeszcze, coś kupić do jedzenia. Bo był głód. To kto szedł? Oczywiście, takie smarkate tak jak ja. Takie kilkunastolatki wyskakiwały z wagonów. I nigdy… A te matki zostawały i drżały: czy zdążą wrócić do wagonu, czy nie. Bo pociąg nagle ruszał i jechał. I raz ja miałam tak, że zdążyłam wsiąść do ostatniego wagonu. Nagle ruszył. Co te matki przeżywały, to już lepiej nie mówić. A przyniosłam z tej wyprawy słoiczek mleka i dwa chlebki, coś tam takiego. Ale coś przyniosłam do jedzenia. Bardzo dumna byłam. 
Podróż była bardzo bardzo trudna, ciężka. Dawali nam jakieś pożywienie, ale zawsze było jedno. O co można pytać, to zawsze: – Czy myślałaś o chlebie? Bez przerwy. Chleb to była myśl prześladująca. To była dosłownie nieodstająca od bieżących chwil. Żeby nie wiem, co się działo, to ja czułam, że jestem głodna. Ja myślałam o tym: Ach, jakbym zjadła kawałek chleba. Bez przerwy. I nic innego, tylko chleba, zwykłego chleba. A mimo to, jak się patrzy przecież na te zdjęcia, to tam żaden kościotrup nie pokazuje się. Nie jest chudy jakiś. Moja matka jest bardzo taka, źle wygląda. Bo się uzupełniało to, trawami przede wszystkim dożywialiśmy się. Na przykład na Ukrainie pokrzywą. Pokrzywa jest fantastyczna na szpinak. Z tym że do tego trzeba by coś dodać. A tam nie było na… Był ten straszny olej,  jeszcze w Uzbekistanie to był olej z bawełny. Był okropny, ale też się dawało. I trochę dostawało się otrębów, jeszcze dosypywało się otręby. I były jakieś takie niby kotlety, niby coś. Ale szpinak, lebioda to były te rzeczy, które się… I na pewno one nas ratowały, bo to bardzo zdrowe są rośliny, pełne witamin. Tylko tłuszczy brakowało, mleka, wapnia. Wszystkiego brakowało. I ten głód był. 
Ale jakieś takie były owoce, kradło się owoce, to już był cukier. Po żniwach, na polach można było – już po zebraniu wszystkiego dokładnie zboża – wejść na pole i kłoski zbierać. To i u nas było znane jeszcze w biednych czasach. Chłopi chodzili i zbierali kłoski. Więc te kłoski też ratowały. To jeszcze i w Uzbekistanie też się zbierało. W Uzbekistanie nie kłoski, tylko tam była specjalna odmiana kukurydzy, tak zwana dżugara, zupełnie inna postać, trudno wytłumaczyć. Takie jakby zwisające jakieś takie grona perełek szarych. To były bardzo ładne. To nigdzie teraz nie ma. Myślałam, że kiedyś może do nas przywiozą. I to trzeba było zemleć na żarnach, iść do Uzbeków, do jakiejś uzbeckiej gospodyni, poprosić, żeby pozwoliła u niej na żarnach zemleć. To się ręcznie obracało kamień. Kamień na kamieniu. Tam się wsypywało garściami te ziarna. I przez obracanie mełło się to na kaszę albo na mąkę. To w Uzbekistanie. A tutaj zbierało się kłoski po prostu i pszenicę wyłuskiwało, i gniotło butelką na desce. I to się rozgniatało. I tak się gotowało. Już coś było zawsze. Ale czasami oni pędzali, nawet i kłosków nie pozwalali. Zwłaszcza jak zobaczyli Polaka, przeganiali. 
Różne były przygody. Różne, przeróżne. Czasami śmieszne. Uzbeczki na przykład biegały za nami i starały się tylko zajrzeć, jak my jesteśmy zbudowane, czy tak samo jak one. Ale byli życzliwi. Kazachowie byli gorsi. Na Kazachów bardzo narzekali Polacy, rzeczywiście. Kazachowie byli tacy jacyś dzicy. Natomiast Uzbecy byli… Jak wyjeżdżaliśmy, pamiętam, że zebrała się nas gromadka Polaków i przyszli ci Uzbecy, tacy już zaprzyjaźnieni z nami. I mówili: – I wy jesteście szczęśliwi. Ale my jeszcze wtedy jechaliśmy dopiero chyba na Ukrainę. Nie wiedzieliśmy, czy pojedziemy do Polski, czy… – Ale wam to dobrze. A ktoś tam mówi: – No tak, ale to jeszcze pojedziemy, tam głód pewno też. – Co wy mówicie? Was Anglia uratuje. Oni tak wierzyli w Anglię… Dla nich tylko Anglia istniała. – Wy macie za sobą Anglię, a o nas nikt nie pamięta. Nas zostawili. Dosłownie płakali. Byli biedni. Mi się wierzyć nie chce, że w tej chwili tam są takie różne historie, że oni potrafią być okrutni. Dla nas byli bardzo dobrzy. Inne okoliczności po prostu były. Oni nas traktowali jako sprzymierzeńców przeciwko komunistom. 
AU: A wspomniała Pani o przyjaźniach. O tym, że z jednej strony ten wyjazd do Polski był radością, a z drugiej strony też nie do końca, tak?
TD: Nie, radość to była absolutna. Tylko to uczucie nasze było takie… To było poczucie mniejszości. Bo tu wszyscy walczyli. Wszyscy mieli czym się chwalić. A ten to, a ten tamto, a ten tego. A my nic. A my siedzieliśmy… – Siedzieliście gdzieś tam – tak jak mówię – nie widzieliście bomby ani jednej, nie widzieliście esesmana, gestapowca. Nie widzieliście rozstrzeliwań. Nie groził wam obóz żaden. Nie groził obóz, bo już byliśmy w obozie. – Przeżyliście sobie wojnę tak aksamitnie. To było przykre. Nie mieliśmy… 
A, o przyjaźniach. I dlatego my (tak, wiem do czego dążę), ponieważ nie mogliśmy tak… Bo przedtem tam to się myślało, ja sobie myślałam (i wszyscy): Jak przyjadę, jak ja ojcu zacznę opowiadać, jak ja babci będę opowiadać, a cioci, a komuś tam, a znajomym, jak to było, jak to… Nikt mnie nie pytał i nikt mnie nie słuchał. Nikt tego nie chciał słuchać w ogóle. To nie było ciekawe. Mnie wpychali do głowy, jak to było pod okupacją. A dopiero jak spotykaliśmy się (bo w Warszawie było kilka naszych znajomych rodzin stamtąd) i wtedy sobie dopiero opowiadaliśmy, i wtedy nam było dobrze. Opowiadaliśmy, wspominaliśmy to wszystko. I wtedy nam było dopiero, rzeczywiście czuliśmy się dobrze wśród swoich. 
AU: A czy to były smutne wspomnienia?
TD: Różne. Ale to się już po takim przejściu, już po tym wszystkim, po zakończeniu tej traumy dużej, to się tylko wspomina takie raczej przyjemniejsze rzeczy. Różne przygody. Były komiczne bardzo różne też przecież historyjki. Tam takie różne się przypominało rzeczy. Raczej przyjemne, nie przykre. Od czasu do czasu i przykre. 
AU: Pamięta Pani dzień, kiedy przekroczyliście granicę, już byliście w Polsce?
TD: Dzień tygodnia – nie pamiętam dnia tygodnia, nie. Wiem, że 10 lutego, ale jaki to był wtedy, to nie pamiętam. 
AU: I w którym miejscu przekroczyliście granicę?
TD: W Medyce. I zaraz za tym chyba w Przemyślu potem. Przez Przemyśl chyba jechaliśmy. Peremysl. Bo wiem, że nie wiedzieliśmy, co to jest Peremysl. Ktoś wyskoczył i już można było wyjść. I kupił gazetę miejscową. To były „Nowości Rzeszowskie” czy „Wiadomości Rzeszowskie”, coś tam takiego. Dorwali gazetę [02; 00:50:00] polską – Boże! – pierwszy raz. Wszyscy tam się tego. I nagle, Boże, jeden zaczął szlochać, płakać. Drugi: – Czego? Co histeryzujesz? O co chodzi? I tam dowiedzieli się o powstaniu warszawskim. Dopiero. W 1946 roku. I z Warszawy ludzie przeżyli to okropnie. Bo gdzie jadą? Do czego? Bo tam było wyraźnie napisane, że Warszawa nie istnieje, miasto jest zburzone. My też nie wiedzieliśmy, co zastaniemy tutaj. Straszne. I to, co ja zobaczyłam na Starym Mieście wtedy po przyjeździe, to był rzeczywiście szok, to był koszmar. Tak nie wyobrażałam sobie – aż tak. Myślałam, że są zburzone, ale coś takiego jak wyglądało Stare Miasto, to było straszne. 
Bo jednak przejeżdżaliśmy przez te rosyjskie tereny też po okupacji niemieckiej, ale tam nie było takich tych, nie było zburzonych. Tam były różne inne. Na przykład była… To już taka zupełnie z innej parafii historia, ale taka ciekawa. Na Ukrainie, właśnie w tym sowchozie, gdzie mieszkaliśmy, tam opowiadali nam tą historię. Bo biegał taki biały, ładny koń co jakiś czas przez pola. Nie wiedzieliśmy co to i nam opowiedzieli, co to jest. On woził na grzbiecie swoim pułkownika jakiegoś radzieckiego wojska w czasie frontu. Bo tam przechodził bardzo ostry front w tej miejscowości. I ten jego pan zginął, został na nim po prostu zastrzelony. I pochowali go, gdzieś tam leżał. Tam były groby wszędzie, mnóstwo tego. I ten koń codziennie wieczorem przed zachodem słońca przychodził tam, przybiegał na ten grób, kopał tym kopytem przednim i stał. I czasami coś tam [pani Teresa imituje głos konia]. I nie było sposobu, żeby go, chcieli go do stada przyprowadzić. Bo tam były przecież konie używane do pracy. A to był taki szlachetny, ładny koń. Tak był przywiązany do swojego pana. Codziennie wracał, żeby z nim porozmawiać. I wreszcie go jakoś złapali, zaprowadzili do stada. 
Tam ich zginęło strasznie dużo, rzeczywiście. Front był okropny. Niemcy byli bezwzględni. Jedni i drudzy. Po jednej i po drugiej stronie. A miejscowi żałowali Niemców. Byli tacy, którzy żałowali, że Niemcy odstępują, bo Niemcy im dawali przydziały żywności. Im było dużo lepiej wtedy. Nas też nie lubili miejscowi. Bo dostawaliśmy przydział chleba o pięćdziesiąt gramów większy niż oni. Bo to załatwił Związek Patriotów Polskich. I oni byli wściekli. Nas nazywali parazity. Parazity to darmozjady… Nie, nie darmozjady. Parazity to są takie drobnoustroje, które wysysają krew. 
Ale na Ukrainie na przykład moja matka bardzo zaprzyjaźniły się z Rosjanką jedną, taką panią już niemłodą. Ale ona tylko jak już szaro było, wszyscy szli do swoich izb spać (bo to były izby na rodziny przydzielone tylko, taki robotniczy barak), to wtedy cichaczem mamie gdzieś w kąciku opowiadała, co ona przeżyła w czasie rewolucji, po rewolucji. Bo jej ojciec miał dużo ziemi i zabrali, jak to było. To w tajemnicy opowiadała to. I płakała, jak my wyjeżdżaliśmy. Żałowała, że już nie będzie miała tu nikogo. 
AU: A pamięta Pani, po przekroczeniu granicy, kiedy spotkaliście się z rodziną swoją?
TD: Właśnie 10 lutego. Tutaj mieszkała babcia i ojciec w Warszawie. To znaczy 10 lutego przez granicę. Przesiadka była w Krakowie i z Krakowa przyjechaliśmy do Warszawy. I mieszkanie było rozwalone. Bardzo wesolutko było też. Nie, ale to był raj. Boże, jak ja położyłam się do tego łóżka, na tej pościeli, do tego wszystkiego. Przecież to sześć lat mieliśmy dwa prześcieradła na trzy osoby. I koc, który przywieźliśmy ze sobą, przywiozłyśmy z Polski. To był taki pled sportowy, ciepły. Nie wiem, po co my przywiozłyśmy. Żeby pokazać rodzinie, jak wygląda chyba. Bo tam było więcej łat i cer niż samego materiału koca. Ale on wytrwał sześć lat. Nie zostało żadnych pamiątek takich materialnych, bo babcia to wszystko zwinęła natychmiast, cośmy przywiozły, i wszystko wrzuciła (jeszcze miała piec węglowy) do pieca i spaliła. I bardzo żałowałam potem. Tam były różne rzeczy do pokazywania. Właśnie teraz jest muzeum nasze, sybirackie, i tam nie bardzo dużo jest eksponatów, bo ludzie poniszczyli. 
AU: Właśnie chciałam zapytać, a pamięta Pani, co przywiozłyście? Albo czy na przykład Pani miała jakąś swoją osobistą rzecz albo jakąś zabawkę, albo coś?
TD: Nie, zabawki to ja już nie miałam, nie byłam do zabawek. Ja miałam piętnaście lat. To przecież już nie tego. Nie, nic takiego. To co miałam na sobie. Pisywałyśmy wierszyki z koleżankami, ale też wyrzuciłam, już nie wiem, gdzie, kiedy, jak, dlaczego. Bo nawet kilka wierszyków ciekawych było. Nie ma ich. Zniszczyłam kiedyś.
AU: Czyli właściwie Wasz majątek to był... 
TD: Jaki majątek? 
AU: ...jakiś tobołek? Co to było, ile? 
TD: W tamtą stronę wyjeżdżałyśmy z walizką mamy taką zieloną, sporą. I wróciłyśmy z tą walizką, która była szara. Bo cały ten wierzch zdarty już był. Wszystkie rogi były pozaklejane jakimiś taśmami, bo były już zdarte też. I cała związana sznurem. Tak że ledwo to się trzymało. Ale ta walizka była sześć lat, wytrzymała. I to było – przecież nic, co można było stamtąd przywieźć? Przecież to było… Dosłownie, gdyby jeszcze nam kazali tam być rok, to już nie wiem, w czym byśmy chodzili i co jedli, i w ogóle. Tam było coraz gorzej. 
AU: A ta kołdra, pierzyna przyjechała z powrotem czy nie?
TD: Nie. Pierzynę gdzieś się po drodze sprzedało. Chyba w Uzbekistanie czy na Ukrainie. Gdzieś poszła w handel. Co tylko można było. Matka dostała też w paczce jeszcze na Syberii od cioci Józi taki… Od kogoś ciocia to tam dostała, od jakiegoś gajowego. Nie wiem. Taki dziwny, jeszcze za carskich czasów tak zwany... to nie szynel, to się inaczej nazywało. Jak to się nazywało? Bekesza! To było na podbiciu kożuszkowym. Takie bardzo dobre sukno. Ale to było tu dopasowane, a tam rozkloszowane. Takie jakieś coś wojskowego. Ktoś to dał cioci, żeby posłać tam, bo to jest bardzo ciepłe. I rzeczywiście, matka w tym przechodziła parę lat. Ale w Uzbekistanie było już gorąco i to było niepotrzebne, a jeść nie było co. I był taki Uzbek, który kiedyś miał olbrzymi majątek. Miał ileś tam tych różnych wielbłądów, baranów i tak dalej. To wszystko im zabrali. Miał śliczny dom, rzeczywiście, jak na zdjęciach czasami się widuje na Wschodzie takie jakieś budowle. I on zachorował na tą bekeszę. A na niego pasowała właśnie. Tak mu się podobała. I tak chodził za mamą i prosił, prosił, wreszcie mama sprzedała. Mówimy: – Po co już teraz, przecież to już się zbliża powrót. I bekesza poszła. 

[03; 00:00:00]
[początek nagrania 00:01:03]                                                                                                        
	AU: Skończyłyśmy na Pani powrocie do Polski. Pani powiedziała, że to było przyjemnie w końcu się wyspać pod kołdrą, w łóżku.
TD: I najeść.
AU: Tak. Ale ja jestem jeszcze ciekawa tego pierwszego spotkania. Czy ktoś w Warszawie się Was spodziewał? Czy tata na przykład wiedział?
TD: Tak. 
AU: Bo tata już był, tak?
TD: Tak. Był, niedawno wrócił z obozu. Ja weszłam do domu. Zobaczyłam już na zewnątrz jeden pokój, róg jest ścięty zupełnie. Tak że została kuchnia i kawałek drugiego pokoju. Wbiegłam pierwsza – ach! Bo to piętnaście lat smarkula, tuman, postrzelone w głowie. Więc wbiegłam pod drzwi, zadzwoniłam. Babcia otworzyła. A przyzwyczajona, że przez całą okupację przychodzili albo Żydzi z getta, małe dzieciątka, albo biedni, zawsze się coś dawało, stale miała przygotowane jakieś kawałki chleba, coś tam. I teraz: – Zaczekaj dziecinko, zaraz ci wyniosę. Co babcia mówi? Bredzi? Ja mówię: – Ale babciu! I wtedy dopiero dociera: – Yyy… I prawie że zemdlała. – Boże! To ty dziecinko. Wzięła mnie za żebraczkę. Bo tak wyg… A ja myślałam, że ja jestem tak elegancko ubrana. Bo zrobiłam sobie czapeczkę na głowę na szydełku jakąś ze sprutych majteczek wełnianych. Jakiś tam miałam ten z Unry właśnie jeszcze płaszczyk taki wyświechtany, bo trzy czy cztery lata w nim chodziłam. Ale to mi się wydawało, że jest wszystko w porządku. Buty miałam, rzeczywiście, kapcie okropne, to fakt. Kapcie były. Ale jeszcze babcia nie zdążyła kapci zobaczyć. A ona mnie wzięła za żebraczkę. 
Potem przyszedł ojciec. To szlochy i płacze. Ale zaczął od razu mówić: – A słuchaj, jakie ja piekło przeszedłem, ja piekło przeszedłem… Był rzeczywiście w ciężkim obozie, gdzie kładli szyny kolejowe gdzieś tam i to było ciężkie. Ojciec był zupełnie do fizycznej pracy nieprzystosowany. Był szczupły, był słaby. Więc on swoje opowiadał, mama czekała, że będzie pytać i ją: – Kochana, jak ty przeżyłaś? 
Przede wszystkim myślało się teraz co robić prędko, co najszybciej trzeba robić, żeby nadrobić ten czas. Więc szkoła przede wszystkim. Zaczęło się szukanie szkoły. Siostra miała akurat takie szczęście, że w połowie roku jeszcze mogła wejść… Bo to dwie klasy w roku dla powojennych można było robić. Więc ona weszła w klasę już pierwszą licealną chyba od razu, od lutego mogła już chodzić. A ja nie miałam. Więc pół roku musiałam siedzieć w domu. I miałam (jeszcze były gdzieś tam niezniszczone) podręczniki siostry, podręczniki brata. Bo jeszcze z nami przed wojną mieszkał taki cioteczny brat z gimnazjum też. Więc miałam różne książki, siedziałam tylko wśród książek i czytałam, i czytałam, i pisałam, i pisałam. Uczyłam się, żeby pisać. Liczyć to już nie bardzo. W Rosji matematyka była na wysokim poziomie. Nawet jedną klasę skończyłam tamtą rosyjską, ale coś tam zdobyłam, tak że jeszcze dawałam radę z tym. I pół roku dosłownie ja przesiedziałam – literaturę nadrobić. Przecież lektur żadnych nie było, nic. Więc pracowałam ciężko, żeby się dostać. 
I dostałam się do siódmej klasy podstawowej, żeby skończyć. Bo ja tu miałam trzy klasy skończone. I co dalej? Tak że to była ciężka praca właściwie, bo uczyłam się. A potem już poszłam do gimnazjum. Pierwsze dwa lata chodziłam normalnie. Pierwszy rok właściwie. Dwie klasy zrobiłam chyba. Nie pamiętam już, jak to było. W każdym razie potem wyszło zarządzenie, że absolutnie, tylko dla pracujących to są te takie wieczorowe. A ja nie mogłam pójść (miałam szesnaście, siedemnaście lat), iść z dwunastolatkami czy trzynastolatkami, przecież to było… Nie chciałam. Tam byłam za stara, a dla dorosłych byłam za młoda jeszcze. Bo osiemnaście lat trzeba było mieć. Ja już kiedyś nawet podrabiałam metrykę, próbowałam, żeby sobie dodać rok. Ale jakoś tam mi się udało. W każdym razie już skończyłam to gimnazjum i liceum potem. 
AU: Gdzie była ta szkoła?
TD: Na Grochowie. Z tym że to tak się lekceważąco potem trochę mówiło. A to były bardzo dobre szkoły. Bo tam uczyli nauczyciele dobrzy. Nawet wykładowcy z wyższych uczelni. Bo to były trudne warunki. Nie było dużo tych. Też przecież wyginęło dużo nauczycieli. A ci starsi panowie właśnie z tego jeszcze byli. Tak że poziom był właściwie bardzo dobry w tych szkołach. Tak się trochę lekceważąco potem mówi. Dużo lektury miałam, więcej niż ci, co chodzili normalnie na dzienne. I tak się żyło w Polsce Ludowej. 
Z tym że jak poszłam do pracy, to właśnie musiałam dwa razy wycofywać podanie, bo napisałam „wywieziona”. Potem „przemieszczono nas”. Wymyślaliśmy jakieś różne określenia. A potem już pisałam: Znalazłam się na terenie Związku Radzieckiego. I już to wystarczyło. I tak wszyscy potem już pisali też: któregoś tam roku znalazłam się na terenie Związku Radzieckiego. 
Ale na przykład do ZMP mnie namawiano bardzo. Ale ja stanowczo mówiłam, że nie, że ja się nie nadaję do żadnych społecznych prac i tak dalej. Coś tam wymyśliłam. To się uwzięli, że jak nie tam, to w takim razie w każdej takiej większej instytucji jest komórka młodzieżowa, międzyzwiązkowa jakby. Ja będę przedstaw… Nie komórka, tylko że... jak to się nazywa? Rada zakładowa. Nie wiem już, jak to się nazywa. W każdym razie, że byli przedstawiciele i partii takiej, i siakiej (bo to jeszcze było Stronnictwo Demokratyczne), i bezpartyjnych. Ja musiałam być przedstawicielem młodzieży niezrzeszonej. Żeby tylko mnie gdzieś wciągnąć. Więc byłam przedstawicielem młodzieży niezrzeszonej. Bez sensu zupełnie. Potem mnie zapisali (ja już to zostawiłam) do Przyjaźni Polsko-Radzieckiej. To też było dla mnie upokarzające. Ale należałam. Co miałam… Zależało mi na… Poza tym ja chciałam studiować. Przecież ja nie studiowałam. Dwa razy mi nie przyjęto dokumentów w ogóle. A trzeci raz jak mi przyjęto, to piętnastego miałam rozpocząć studia, szesnastego czy któregoś, a piętnastego zostałam aresztowana. Więc niestety nie trafiłam. 
Ja miałam szczęście, jeśli chodzi o pracę, bo pracowałam w instytucji, która nie była ważna dla państwa ludowego. I pracowali tam… Przyjmowali tam ludzi takich koszernych, trochę niegodnych zaufania. U nas byli tak: panowie z RAF-u na przykład, z lotnictwa angielskiego, naszych Polaków tych, którzy przyjechali po wojnie z Anglii. Cichociemny nawet jeden był. Spod Monte Cassino byli ludzie. Byli oficerowie z oflagów, co było też nie bardzo dobrze widziane. Wszyscy tacy koszerni troszkę. I byli u nas. Bo to nieważna instytucja, więc można było przyjmować, jak ktoś pracować musiał. I to było towarzystwo bardzo cudowne. Mieli dużo wiadomości. To byli mądrzy ludzie i z czasów wojny, i z różnych ja się dużo dowiedziałam. I swój człowiek. To byli swoi ludzie. Nawet nie mieli kogo wybrać na prezesa [03; 00:10:00] Podstawowej Organizacji Partii [Partyjnej]. Bo nie było z tych kogo… I w końcu był stolarz chyba i kierowca czy ktoś tam. Innych nie mogli znaleźć. 
AU: A co to była za praca? Gdzie Pani pracowała?
TD: Wydawnictwa techniczne. Trzydzieści lat siedziałam w wydawnictwie. Dla „oczków” też było to bardzo dobre, dla moich ślipek. Ale bardzo to lubiłam. Różne kursy przeszłam – siakie, takie, owakie – żeby nadrobić ten brak wykształcenia. Ale było bardzo dobre towarzystwo właśnie. 
AU: To w tamtym towarzystwie Pani się wciągnęła w „nieprzychylną działalność”?
TD: Nie. To zupełnie inna para kaloszy. To był ktoś, kto był w czasie okupacji w AK. Miał ważną funkcję. I właściwie żona jego poznała się z moją babcią i z ojcem, którzy tu byli. Dlatego że (to taki zbieg okoliczności) żony jego siostra to była taka jedna pani z dwójką dzieci, która była wywieziona z nami, była na Syberii razem. I cały czas do końca byliśmy razem. Kiedyś ojciec poszedł na pocztę wysyłać kartę do nas, a ona do swojej siostry słała. I spojrzeli przy okienku: adres ten sam. Co to jest? I poznali się. Okazało się, że jesteśmy razem tam, a oni tu się tego. I jej mąż był zaangażowany bardzo w konspiracji. On był w wywiadzie po prostu. Ale był też w zrzutach… Były te zrzuty samolotowe w czasie okupacji. Z Anglii przywozili tutaj zrzutków albo pieniądze. I coś on był też w tej komórce. Ale on został w Niemczech po wojnie. Właściwie chciał się rozwieść z tą panią już, swoją żoną. Ale jednak przysyłał jej, tu miał kontakt z nią. I ponieważ on został, po wojnie był podwładnym rządu londyńskiego w dalszym ciągu. To trzeba by coś więcej znać, wiedzieć o tych sprawach rządu londyńskiego i tych różnych tam. I był dalej na żołdzie, że tak powiem, otrzymywał pieniądze. Był podwładnym, żołnierzem jakby rządu londyńskiego, wydziału wojskowego. I był w wywiadzie. Po prostu Polska miała też swój wywiad i po wojnie. 
I przyjeżdżał do Polski tajną drogą. Raz był, potem drugi raz. Musiał gdzieś się zatrzymać i chciał odnaleźć swoich współpracowników z czasu okupacji, swoje łączniczki. On miał kilka swoich łączniczek zaprzyjaźnionych. Nie miał gdzie. I ta jego żona, a taka znajoma mojej babci, bo one się zaprzyjaźniły, wpadły na piękny pomysł, że może przecież u nas przenocować. I tak było. Jak był, tośmy już miały z nim kontakt. I potem drugi raz przyjechał i znowu miałyśmy. I potem niestety on… On nie wpadł sam, ale ktoś inny, zupełnie z innej organizacji wpadł i wysypał na UB nazwiska i adresy. I jego też. Znaczy on siedział sobie tam na Zachodzie, ale tutaj tych, z którymi miał kontakty w Polsce. I wszystkich zmietli. 
AU: A Panie wiedziałyście o tym, kim on jest i co on robi?
TD: Częściowo. Ale nie aż do tego… Nie wiedziałam, że jest tak ważny. Bo on był tam ważny. Jak przychodził nielegalnie, to wiadomo po co. Gdyby tu był, to byłby skazany na karę śmierci. Ale tak mu się udało. Był tam i ocalał. A tu…
Tu do tej pory tych lat (to już tak mówię na boku) 1946 – to na pewno Basia też mówiła może coś – 1956, te lata są zupełnie pominięte, zlekceważone. U nas się w ogóle o nich nic nie wie, nikt nigdzie nic nie mówi, przecież nie mówiąc już o młodzieży, o szkole. To są pominięte – nie było, dziesięciolecia nie było. A to był okres wzmożonej walki obronnej Polaków. To była cała duża konspiracja, która przeszła z czasów okupacyjnych w drugą okupację. Bo oni nie chcieli uznać tych władz. Nie uznawali. I pozostawali dalej w konspiracji przeciw nowej władzy. Władzy nie władzy. Bo to byli przecież kierowani przez władze sowieckie. Przede wszystkim organizacje… Teraz to co było – żołnierze wyklęci.
Przecież ci partyzanci to byli biedni ludzie, bo oni nie mieli wyjścia: oni zostali w lesie. I zostali. Bo jakby pokazali się, to przecież ich wywozili też na Syberię albo do więzienia prosto. Oni nie mieli wyjścia i siedzieli w lesie. I bronili się. I strzelali, jak trzeba było. W obronie, to strzelali. I o tym się nic w ogóle w tej chwili… Mówili tylko: Pilecki, Fieldorf. Dwóch. A na Mokotowie stracili czterystu, na jednym Mokotowie tylko. A we wszystkich więzieniach ile? Przecież koło pięciu tysięcy wtedy poszło. Tylko że niektórzy, jedni tak myśleli. A inni uważali, że dość tej wojny – teraz trzeba się wziąć do pracy, bo jednak jakaś władza jest i trzeba się urządzać i budować Polskę. Wierzyli, że to będzie tak wszystko pięknie, ładnie. I nie angażowali się. A część się angażowała. 
AU: Ta historia później więzienna. Proszę.
TD: Zaraz, zaczynamy od czego? Aha, pewnego dnia w 1950 roku przyjechał do nas… Ale o nim już było coś czy nie?
AU: Tak pobieżnie Pani wspomniała. Ale jakby Pani mogła jeszcze...                                                                      
TD: ...znajomy mojej babci z czasów okupacji, który był w AK oczywiście, a po wojnie został na Zachodzie i był oddelegowany przez rząd londyński do Niemiec jako taki organizator Polonii, która została po wojnie w Niemczech. Ale między innymi on też był w wywiadzie rządu londyńskiego. Bo tam była cała komórka wywiadu. I on już był przedtem, w czasie okupacji w wywiadzie i był w wywiadzie tam. I przyjechał pewnego dnia. Nie miał gdzie nocować w Warszawie i zjawił się do mojej babci. A my razem mieszkaliśmy wtedy. I prosił o nocleg dla siebie i dla jego żony. 
A potem skarżył się, że chce koniecznie odnaleźć swoje koleżanki, swoje łączniczki z czasów okupacji, z AK. I żadnego adresu nie zdobył. Czy ja bym nie mogła mu pomóc? Bo jest takie biuro meldunkowe (tak się nazywało wówczas), gdzie można było zdobyć ewentualnie adresy. Bo po wojnie ludzie się szukali, więc ? [03; 00:18:44] adresy. On miał bardzo mało danych. A tam trzeba było mieć i datę urodzenia, i miejsce poprzedniego zamieszkania i tak dalej. Ale dał mi jakieś, cztery czy pięć chyba zdobyłam tych adresów. To znaczy od niego dostałam nazwiska, a potem jeszcze te dane zdobyłam. I poszłam do tego biura meldunkowego, i dostałam te adresy. Dałam mu je i on dzięki temu nawiązał kontakty z tymi osobami i wciągnął te osoby też do swojej pracy wywiadowczej. I to było tak zwane „wiedział, nie powiedział”, wtedy się nazywało – paragraf. Wiedziałam, że on jest – i siostra, i ja, obie wiedziałyśmy, że jest nielegalnie w Polsce i nie doniosłyśmy władzom, czyli UB. 
Ale na razie to przycichło. Pojechał i wyjechał. Jeszcze raz był następnego roku. I w czasie… Był bardzo odważny, rzeczywiście. Był w lipcu, kiedy u nas obchodzono odzyskanie niepodległości. 22 lipca przecież to się tak obchodziło wtedy. PKWN powstał wówczas. I Krakowskim Przedmieściem – wtedy nie było jeszcze Pałacu Kultury, nie było tych placów – pochód przechodził Krakowskim Przedmieściem aż do [03; 00:20:00] Jerozolimskich. Chyba koło kościoła Świętego Krzyża tak też. Nie, a może to było na Marszałkowskiej, w tej chwili już nie powiem. W każdym razie ludzie się tam zbierali, patrzyli na ten pochód, machali Bierutowi (bo to Bierut wtedy był) i wszystkim tam kwiatki rzucali i tak dalej. I ten pan też gdzieś tam się usadowił naprzeciw trybuny. Bo to była trybuna i ci wszyscy władcy nasi tam siedzieli. I miał maluteńki jakiś taki aparat fotograficzny, gdzieś w dziurce od guzików w marynarce czy gdzieś. W każdym razie robił zdjęcia. Jak nam opowiadał, to nam skóra cierpła, bo przecież mogli go złapać. 
Jeszcze dwa razy był u nas. I na tym się skończyło. 1950, 1951. Albo 1951, 1952, już nie pamiętam. Ale chyba 1950, 1951 rok. Ja wtedy maturę miałam zdawać. I potem jeszcze – a – przysłał kiedyś jakieś tam w paczuszce nylonowe pończochy. To się już stało symbolem, że za nylonowe pończochy zdradzało się kraj. On wiedział, że w bardzo ciężkiej sytuacji wtedy byliśmy. Były te lata najgorsze w PRL-u. I pojechał. I tak spokojnie przeżyliśmy 1952, 1953 rok. 
A! – mieliśmy kontakty z jego kuzynami, z jego żony właściwie kuzynami, tu w Warszawie. Bo też byli wywiezieni częściowo. I stale kontaktowaliśmy się. I dowiadujemy się od pani Wandy, która była siostrą jego żony, że jej córka (nasza koleżanka więzienna – ta co na osiołku siedzi, koleżanka z Syberii), ona z mężem... On był po wojsku, gdzieś w jakiejś instytucji takiej cywilnej wojskowej pracował, w jakimś domu wypoczynkowym czy gdzieś tam coś dla oficerów. I tej pani brat, czyli trzy osoby – cztery, bo i żona tego, co przyjeżdżał z Niemiec – zostały aresztowane. Więc przerażenie wielkie dopiero wtedy padło na nas. Tylko została tamta pani, starsza pani, chora, matka Haliny, a szwagierka tego pana. 
Ale do nas nikt nie przyszedł. Tak minął prawie że rok. Bo te aresztowania zaczęły się w grudniu 1953 i do października 1954 był spokój. A to już były te lepsze lata. Bo to już Światło zwiał z Polski na Zachód i tam opowiadał wszystkie rzeczy straszne, które się tutaj niecne działy: jak wyglądało aresztowanie, jak wyglądały wyroki, śledztwa, ile kar śmierci i tak dalej. I tu się troszeczkę poluzowało. Już nawet zwolnili z ministerstwa bezpieczeństwa ministra i kogoś tam jeszcze. Troszkę było tak jakby na pozór lżej. Ale aresztowania były nadal oczywiście. I był spokój, spokój. Ale my z Ireną… Bo matka nic o tym nie wiedziała absolutnie, że my w ogóle coś tam mu powie… W ogóle nie wiedziała, że on jest tak bardzo nielegalnie. Myślała, że przyjechał odwiedzić żonę potajemnie, ale że nie jest to jakaś zbrodnia. A my z siostrą już zaczęłyśmy drżeć. Bo już bardzo blisko było – ciepło, ciepło. Tyle już osób aresztowanych było, bardzo dużo. Koło sześćdziesięciu osób z tej sprawy. Ale to byli ludzie, którzy pracowali w lotnictwie przed wojną, w czasie okupacji. 
I rzeczywiście to były lata te, kiedy… Jeszcze muszę cofnąć się. Lata, kiedy on przyjechał – 1950, 1951 rok – to były lata, kiedy jeszcze i na Zachodzie, i tu niektórzy wierzyli, wierzono że wybuchnie trzecia wojna światowa. Bo Zachód już się zaczął przekonywać nareszcie, co to jest żelazna kurtyna, co to jest Związek Radziecki. Że to jest wszystko… Że oni tylko czyhają, żeby cały Zachód zająć. I tamci się zbroili, i Europa się troszkę przygotowywała do trzeciej wojny. I wtedy wiadomo było, że Polska będzie na środku teatru wojennego znowu, że tu będzie największe pole bitwy, bo tu na granicy. Więc nasze władze londyńskie, zachodnie liczyły się z tym. A ponieważ bardzo dużo było zostało polskich przecież żołnierzy i wojskowych w Anglii – nie przyjeżdżali do Polski, nie wracali, bo się bali, bo ich aresztowywali, jak tutaj przyjeżdżali – siedzieli tam. I wszyscy właściwie się szykowali do ewentualnej trzeciej wojny, żeby być przygotowanym, żeby Polska nie była zaskoczona i zmiażdżona. Anglosasi chcieli mieć jakieś wytyczne, wskazówki, gdzie można w Polsce pola do lądowisk wytyczyć, do ewentualnego lądowania samolotów. 
I tak się złożyło, że właśnie ten nasz znajomy miał dużo sprzed wojny i za czasów okupacji ludzi z lotnictwa. Tak się jakoś tam poodnajdywali. I oni wytyczali (nawet kobiety wyszukiwały, jeździły) pola do lądowania ewentualnych samolotów zachodnich, żeby już tu, z tego miejsca przeciwstawić się Rosjanom, żeby nie dać im przejść przez Polskę i zrobić spustoszenie. Teraz z tego się historycy naśmiewają. Ale wyszła książka. Jedna angielska, a druga polska – nie pamiętam tytułów – cała poświęcona spodziewaniu się, przewidywaniom trzeciej wojny światowej. To było realne, to było możliwe. Bo potem to wyśmiali, że to w ogóle mrzonki, bajka, nikt nie mówił o żadnej trzeciej wojnie. Jak najbardziej Zachód się przygotowywał. I jedni, i drudzy – i Sowieci, i Zachód. 
Tak że w gromadzie tej, siatce (jak oni mówili, mówiły władze) naszego Witka (będę w skrócie mówić) to znalazło się dużo osób z przedwojennego lotnictwa. I aresztowanych zostało około sześćdziesięciu osób w sumie. Jeden był winny, a pół rodziny wsadzano, bo okazja. My jeszcze wciąż byłyśmy – ostatnie byłyśmy aresztowane – byłyśmy wciąż wolne. To był straszny okres. Przeżywałyśmy okropnie z Irką. Ja byłam zawsze optymistka, więc uważałam, że jak już, to już przejdzie. Niestety, 15 października 1954 roku… To jest Jadwigi i Teresy. Oni myśleli, że ja obchodzę Jadwigi imieniny. Bo oni robili przeważnie kocioł. Aresztowali w jakiś dzień, kiedy przypuszczali, że będzie większe zgromadzenie w tym mieszkaniu ludzi, znajomych: jakieś imieniny, jakieś urodziny, jakieś uroczystości. Ja nie miałam wtedy żadnych uroczystości, bo 3 października obchodziłam imieniny. Nikogo u mnie nie było absolutnie. W każdym razie szłam do pracy rano o wpół do ósmej godzinie i przy krawężniku nagle słyszę, że tak – ciiiiiiiiii – cicho zatrzymuje się samochód. Obejrzałam  – samochód, ta słynna pobieda czarna zatrzymała się i wysiadł facet. Podszedł do mnie i: – Proszę ze mną. Bo to tak się mówiło. Ja mówię: – Ale po co? – Jest pani nam potrzebna, poszukiwana przez władze bezpieczeństwa. Ja mówię: – To jakaś pomyłka, proszę pana. A to niech pan pokaże legitymację – żądałam. Pokazali mi swoje legitymacje. Co mi to mówiło? Urząd Bezpieczeństwa. I wsiadłam. 
Zawieźli mnie na Koszykową. Bo to był taki pierwszy postój. Tam było takie więzienie tymczasowe. Tylko taki areszt, nie więzienie – areszt tymczasowy. Tam przesiedziałam dzień. Byłam chora zresztą wtedy, źle się czułam. Potem wieczorem późnym zawieźli mnie na Mokotów, na Rakowiecką do aresztu śledczego i tam był moment bardzo przykry, rzeczywiście, bo wprowadzili do takiej ? na parterze [03; 00:29:09] celi ciemnej. Zatrzasnęli drzwi i koniec. Tam sobie tak uprzytomniłam, że śmiałam się z kryminalnych książek, że zawsze taki był schemat pokazywania aresztowań. Bo ci autorzy kryminałów opisywali: Rzucił się na drzwi, zaczął walić pięściami – coś tam takiego. A to było identycznie rzeczywiście tak. Ja miałam… Pierwszy odruch to był taki: rzucić się na drzwi z pięściami i krzyczeć: – To pomyłka, to pomyłka! Puśćcie mnie. Ale się opanowałam oczywiście. 
W celi był stół długi, stał taki biurowy. Na podłodze leżał worek z sianem, ze słomą taką zupełnie rozkruszoną. Bo takie były nasze [03; 00:30:00] materace tam po prostu. I koniec – nic więcej. Ja sobie myślę: gdzie ja mam spać, jak to będzie? Okienko wysoko, a nad drzwiami była klatka zrobiona w ścianie i żaróweczka piętnastowatowa paliła się. Ciemno w tej celi. Mimo że ty był październik, ale już było zimno. Ja miałam nowiutki płaszczyk. Wtedy uszyłam sobie na Krakowskim Przedmieściu czy na Nowym Świecie nowy płaszczyk i byłam w tym płaszczyku. A najważniejsze – stale myślałam, cały czas, co one przeżywają w domu. Matka i siostra. Jeszcze babcia była staruszka. Co to jest? Przecież oni tam nie przeżyją tego. Może mnie puszczą jutro, może coś. I to był pierwszy dzień. Nie chciałam na podłodze leżeć, bo mi się wydawało, że tam biegały myszy. Wzięłam ten cały rozkruszony materac zrzuciłam na stół, wlazłam na stół i spałam na stole. Przez wizjer w drzwiach tam zaglądali oddziałowi strażnicy i słyszałam, jak wybuchali śmiechem. Śmieli się, że śpię na stole. 
Następnego dnia przenieśli mnie do celi z drugą jakąś więźniarką. I zaczęło się śledztwo. Początkowo to było bardzo ostre, bo to było codziennie, codziennie, codziennie. Od godziny rannej, jakiejś ósmej, siódmej. Czasami puszczali na obiad, przeważnie nie. Do godziny szóstej, siódmej wieczorem, a czasami do dziewiątej. Różnie. Początek był taki ciężki. Ale to już nie były te czasy, kiedy robili konwejery tak zwane, że po trzy dni bez przerwy trzymali. Nie, to już było lżej jednakże. Zawsze wracałam do celi tego samego dnia. Wieczorem późnym, ale wracałam. I stała jeszcze miska zupy zimnej z obiadu. Jakiejś wstrętnej, nie wiadomo co. I takie nudne to było. Bo w kółko to samo trzeba było powtarzać, życiorys. Codziennie. Zaczynało się od życiorysu. – Kiedy się pani urodziła? A kiedy się pani urodziła? A gdzie pani mieszk… I wszystko od początku. Ale jak tylko dochodziłam do punktu wywózki na Sybir, to się przeskakiwało. – Ja o to nie pytałem. Proszę dalej. Co było w 1946 roku? Zawsze to był przeskok, o którym nie wolno mi było w ogóle wspominać i mówić. A ja z premedytacją zaczynałam to mówić. 
Na śledztwo nas przedtem prowadzili do celi naprzeciw. Ci oficerowie śledczy urzędowali w takich pustych celach na tym piętrze, gdzie były cele nasze. Ale to tylko przez jakiś czas. A tam wykańczali wtedy tak zwane Piekiełko. To się przechodziło dołem, schodami w dół. Teraz chodziłam. Jak byłam na mszy, to właśnie zwiedzałam to wszystko. Schodami takimi strasznymi w dół. I tam korytarzem długim. I tam na dole na piwnicznym piętrze były pokoje śledczych. To był jeden przy drugim pokój. Różne odgłosy tam dochodziły. Albo specjalnie robili to, albo naprawdę. Ale raczej były to już wtedy specjalne... oszukiwanie. Bo słychać było nagle jakiś straszny płacz albo straszne krzyki i jęki. Nawet dziecko kiedyś płakało. Przecież to człowieka zupełnie wytrącało z opanowania. 
Trzeba było siedzieć na stołku na czterech nogach w rogu celi, ale odsuniętym od obu ścian. I ręce trzeba było tylko trzymać tak, na kolanach rozłożone. I prosto siedzieć i nic więcej. Ile można tak? Pięć, sześć, siedem godzin, to już było straszne. A jak ja tylko składałam tak ręce, bo był też przekaz taki z celi do celi, że trzeba tak trzymać ręce, bo to się zbiera odpornościowe siły psychiczne. Natomiast tak, to człowiek jest rozbrojony psychicznie. Więc tak. A ten wrzeszczał: – Ręce rozłożyć! Wrzeszczeli strasznie. Rzeczywiście: wrzaski, krzyki. Myślał, że krzykiem zastraszy. I gorąco tam było. I jarzeniówka się paliła. Ta jarzeniówka bucząca taka. Teraz już nie znacie w ogóle tego. To były takie długie jarzeniowe lampy i – buuuuuu – bez przerwy buczało. 
A w celi miałam pierwszą towarzyszkę. To była taka w średnim wieku pani. Ale ja się bardzo szybko zorientowałam. Nie wiem, była naiwna, była prymitywna dość. Tak że nie dało się ukryć, że była kapusiem. Przeważnie sadzali na pierwszy okres długi z kapusiami. Ona była ze sprawy Bieruta. Bo to już Bierut był aresztowany. Jej mąż był chyba kierowcą Bieruta, szoferem. Opowiadała jakieś bajdy o Bierucie, o tym, o tamtym. Potem o Gomułce, bo to… Nie Bierut, tylko Gomułka aresztowany był. Boże, bzdury mówię. Na polowania ona jeździła z nim i tak dalej. Opowiadała takie bajdy. Ale przy okazji pytała, pytała o jakieś różne… – A co ty robiłaś? A za co? A czy będziesz płakać? Bo ja nie zniosę. Jak tylko mi zapłaczesz, to ja postaram się, ciebie wywalą do najgorszej celi. Ja już mam dość płaczów, ja już nie wytrzymuję nerwowo. Ale to było takie przez nich też przekazane, przez władze, żeby nie dopuszczać do płaczów, bo czasami dochodziło do takich stanów, że trzeba było do szpitala brać aresztowanego. A ja od razu jej powiedziałam, że ja nie umiem płakać. Ja rzeczywiście nie umiałam płakać. Nie ma co. 
Ale stale ta myśl: co w domu? Co się dzieje w domu? To było najgorsze. W czasie całego więzienia to było najgorsze, ta myśl o matce, o rodzinie: co tam się dzieje? I o innych naszych wszystkich przyjaciołach. Jeszcze taki był zbieg okoliczności, że jak Witek był ostatni raz, ten drugi raz u nas, potem już miał wyjeżdżać, przychodzi pożegnać się z szampanem. Babcia upiekła kaczkę czy coś tam takie było. I akurat byli, wprosili się do nas znajomi, dwie rodziny. Strach był, jak go przedstawić. Jeden to był wojskowy pan, mąż naszej koleżanki z Syberii. Ona wyszła za wojskowego tutaj. Oni byli. Rodzina właściwie Witka dalsza. Ale tacy, którzy nie wiedzieli, co tu się dzieje. Ja potem stale myślałam: Jeżeli tam ktoś wydał, wygadał, że wtedy on był u nas, to ci wszyscy, co byli na kolacji u nas, to też poszli siedzieć. 
I myślałam o siostrze. Nie wiedziałam co. Ale pewnego dnia… Cela naprzeciw naszej była w remoncie. A w naszej celi zakładali wtedy kaloryfery też. I obok, dookoła rury, którą tam instalowali, była szpara. Było trochę słychać, co się dzieje na korytarzu. Ja słyszałam, jak chodzą… A naprzeciw była cela śledcza, więc ja ciekawa byłam, jak prowadzą kogo, czy kobietę… Słyszało się po chodzie, po kaszlu. I usłyszałam kiedyś kaszel mojej siostry. Już wiedziałam, że ona tam jest. Ale w celi nie zdradzałam się z tym. A ta moja Wera (tak nazywała się) wróciła… I ona chodziła na śledztwo też, a jakże, ona chodziła prawie codziennie, co drugi dzień na śledztwo rzekomo. I przyszła z tego śledztwa i mówi: – Mam złą wiadomość dla ciebie. Mówię: – Co takiego? – Mój oficer śledczy pokazał mi przez okno, jak w ogródku spacerowym – bo były takie ogródki malutkie, takie jak ten pokój – chodziła twoja siostra. Mówię: – Tak? Ja się spodziewałam tego. Ale nie powiedziałam, że ja już wiedzi… Nie, ja jej powiedziałam nawet. – A wiesz, że ja już wiem. – A skąd? – A, to już moja tajemnica. I była zawiedziona. Ale potem opowiedziałam jej jeszcze na próbę, opowiedziałam jej jakąś bajeczkę o czasach okupacji, jakieś babci przygody. Ale tam było coś z konspiracją, też z AK i coś. Potem kiedyś, po paru dniach ten mój oficer śledczy pyta mnie o jakieś takie sprawy. To już się zorientowałam, że moja Werunia wszystko przekablowała. A to była bajka. 
Potem oni się zorientowali chyba, że ja wiem, że ona… i po jakimś czasie przeprowadzili mnie do innej celi, do takiej młodej dziewczyny, młodszej ode mnie. Ja wtedy miałam dwadzieścia cztery lata, ona miała dwadzieścia dwa chyba. Ona była refrenistką w jakimś zespole śpiewającym w Poznaniu. Była z Poznania. Ale to była taka bardzo poplątana postać. Bo ona była jednocześnie w wywiadzie angielskim i w wywiadzie ubeckim. Była podwójnym szpiegiem. A smarkula dwudziestodwuletnia. Znała języki: znała angielski, szwedzki już znała wtedy. I opowiadała mi tam różne takie historyjki, jakie są metody. Bo tak [03; 00:40:00] już się trochę zdradzało po prostu. Taka śmieszna była. Nawet nieduży wyrok dostała. Ona była w… to znaczy w wywiadzie. Była redakcja, nie pamiętam tego czasopisma. To jest znane angielskie czasopismo, które miało tu redakcję w Warszawie. I ona tam pracowała jako tłumaczka czy coś. Ona też miała mnie przepytać, ale niewiele przepytywała, bo już nie było nic… Ja nie miałam nic do powiedzenia więcej, bo nic nie wiedziałam, rzeczywiście. Mogłam tak naokoło mleć to samo. Już rzadziej byłam wzywana, tak nie codziennie już. 
Ale pewnego dnia zrobili nam z siostrą konfrontację, ponieważ… A ja właśnie na karteczce podałam wtedy, jeszcze jak był u nas Witold, te dane, które miałam mu podać. I siostra, ponieważ była pewna, że wszystko już mu powiedziałam, bo byłam wcześniej od niej aresztowana i na pewno już oni wszystko wiedzą, więc nie ma tu co ukrywać (ona była nieodporna psychicznie, bardzo była delikatna, bardzo wrażliwa, mimo że psycholog) i to powiedziała. A ja się zapierałam wciąż, że nic nie dałam. Nic nie dałam i nic nie dałam. I zrobili nam konfrontację z takim pułkownikiem grubym, grubasem, który wrzeszczał, darł się: – No, to powiedzcie! Coście powiedzieli?! A coście powiedzieli?! Siostra moja była strasznie wtedy zmaltretowana. Bo ona wyciągnęła wniosek, że ona mnie wydała, że gdyby nie to, co ona powiedziała, to ja bym wyszła. To bzdura była oczywiście. Ja prędko mówiłam nie, ale to: – A to, co siostra mówiła, to głupstwo. Ja go oszukałam. Tak, to ja dałam, ale ja tego nie biorę poważnie, bo ja oszukałam go. Tam nie było nic na kartce prawdziwego. I siostra odetchnęła i tak jakoś to wyszło. To był taki bardzo przykry moment, ta konfrontacja. 
Ale potem, już po paru miesiącach można było pierwszy list do matki napisać. I matka do nas. To była pociecha, ale matka była w strasznym stanie w ogóle. Zresztą naszej znajomej Haliny, która była siostrzenicą jego, męża, Witka, to też była sytuacja okropna. Tam matka została sama. Najcięższe przeżycia to były przeżycia rodzin, które zostały. I wyobrażały, bo to już takie rozchodziły się ploty, że na Rakowieckiej biją, w ogóle prawie że mordują i tak dalej. A to nie było o tym mowy. Bo owszem, przedtem to były straszne rzeczy. Z mężczyznami okropnie się obchodzili. Miałyśmy (już nie żyje) koleżankę, którą zmaltretowali po prostu. Ale to były jeszcze czterdzieste lata, koniec czterdziestych. Kazali odwrócić stołek nogami do góry i siadać na stołku. Więc po prostu w kiszkę stolcową wbijał się ten kołek. Kobietom to różnie bywało. Też jeszcze gorzej. Tak że okropne to były wtedy metody. Ale dzięki Światle to wszystko się już wtedy skończyło. Już na Zachodzie dowiedzieli się, że tu tak maltretują. Trochę tam jakieś były interwencje i już tak nie było. Mężczyzn jeszcze… 
Bo byłam z tą dziewczyną, z piosenkarką. Ona śpiewała ładnie, tylko paliła okropnie i ta cela była szara od dymu. To było potworne. Paliła i paliła. Potem jeszcze przerzucili mnie do trzeciej… I z tą palaczką siedziałam na najgorszym oddziale – bo to nazywały się te oddziały – to była jedenastka tak zwana. Na jedenastce, na samej górze, na ostatnim piętrze. Oni przedzielili przedwojenne cele na pół. I to były takie długie, wąskie korytarze, takie klitki, gdzie się mieściło jedno łóżko odkładane od ściany. Bo to były takie przypinane do ściany prycze. Tyle wystarczało, że prycza się odpięła i już tutaj prawie że nie można było przejść do ściany. I jak tu spać we dwie? Nie wiadomo, czy na pryczy, czy na podłodze. Więc my zamykałyśmy pryczę i obie spałyśmy na podłodze. Ale znowu było mało tego siennika słomianego. I zimno było. To był grudzień, styczeń. Ja leżałam przy samej ścianie odgradzającej od schodów. Było potwornie zimno. Szron był na tym. Wtedy się przeziębiłam, chorowałam trochę. To była najgorsza cela, najgorszy okres bytowy, że tak powiem. Opisałam w Nike jedną Wigilię tam właśnie spędzoną. Można było pukać, bo było mało. Właściwie tam co druga cela była zajęta. Bo jak była cela przy celi, tośmy w ogóle rozmawiali sobie. Morsa bardzo szybko uczyliśmy się i była cała korespondencja, łączność międzycelowa. A tu co druga cela była zajęta, co trzecia. I tu już nie dochodziły te pukania. 
Ale tam dopukałam się do celi, w której był ksiądz. Bo na Wigilię o godzinie dziewiątej to już cisza nocna i spać. Ale ci strażnicy tam sobie jeszcze zabawiali się, chodzili po korytarzach, zaglądali przez… Ich zabawa to było zaglądanie przez wizjery, żeby… A jeszcze jak kobiety były w celi – ach! – to cała radość. Ale tu nagle usłyszałam… Tak się zrobiło cicho bardzo na korytarzu. Oni poszli pewno coś żreć, że tak powiem, a tu słyszę, że śpiew jest. A ja już pukałam. Już połączyłam się z jakimś mężczyzną i powiedział, że jest księdzem, ale nie byłam pewna. Że jest starszym. Starszy był, około sześćdziesiątki pewno, ksiądz. I siedział z młodym chłopcem dwudziestoparoletnim, który z kolei był z UPY [UPA], z ukraińskich oddziałów, więc nic ciekawego dla nas. Ten ksiądz od razu pukał mi: – Ale niech się pani nie przestrasza – na „ty” tam mówił mi, nie „pani” – To jest bardzo przyzwoity, dobry chłopiec. To jest dobre dziecko. I chyba dostał karę śmierci ten chłopak. W każdym razie ten ksiądz zaczął śpiewać pasterkę o godzinie dziewiątej. Ja słucham, a tu idzie pasterka. Śpiewa całą mszę, kolędy i tak dalej. To było wspaniałe. To jest takie przeżycie. Ale pozwolili mu do pewnego momentu (nie pamiętam jakiego), części mszy i przyleciał ten i: – Cisza! Wrzask, zatrzasnęli drzwi. I skończyło się. Ale byłam na pasterce na Mokotowie. Jestem z tego bardzo dumna. 
Więc tam się pukało. Wszędzie się pukało zresztą i rozmawiało. I wtedy nas przenieśli już później stamtąd do takich tych normalnych cel, pięter, nie tych wąskich korytarzy. I tam byłam z panią, która była aktorką w Teatrze Kameralnym w Warszawie. I bardzo żałuję, że z nią się potem nie skontaktowałam jakoś tak zupełnie, ale były przyczyny. Ona dostała nieduży wyrok stosunkowo, bo tylko sześć lat, a miała owszem, owszem przestępstwo. Przyjechał… Jak to było? Króciutko opowiem, bo to takie ciekawe. Ona mieszkała, miała willę w Podkowie Leśnej, na której jej bardzo zależało, bo to była pamiątka po jej, darował ją jej narzeczony w czasie okupacji, który zginął. On był w AK bardzo ważnym kimś tam. Zginął, zamordowany był. I jej została ta willa. To nie tyle, że materialne dobro, ale jej pamiątka taka po tym ukochanym. I do tej willi… Ona znała się z takim aktorem, śpiewakiem Szczepańskim Felkiem, Feliks Szczepański. Jeszcze przedwojenny i powojenny, w operetkach występował. To był jej przyjaciel potem. 
Pewnego dnia przyszedł do niej ktoś wieczorem, zimą, utykając okropnie na jedną nogę. I podał list jakiś. I okazało się, że on przyszedł z Londynu. A ona z Londynem miała jakiś przez kogoś kontakt, ona tam miała znajomych – aktorka w czasie okupacji… Aktoreczka moja, która ze mną była, starsza ode mnie, miała jakąś łączność z Londynem. Nie wiem jaką. Znajomości z czasów okupacji jeszcze. I ktoś, jej znajomy z Londynu skierował do niej pana, który przyjechał nielegalnie do Polski oczywiście. I żeby przez jakiś czas nim się zaopiekowała, on tam ma… Dokładnie ja nie wiem, w jakim celu on przyjechał, bo ona wszystkiego widocznie nie chciała mi powiedzieć. Ja się do tej pory, mimo że jest jego dokładny życiorys w książce IPN-owskiej, ale nie ma tego, [03; 00:50:00] w jakim celu on przyjechał. Ona mówiła, że w tej willi rzeczywiście był okres taki krótki, kiedy prezydent czy premier, chyba premier londyńskiego rządu zmarł i trzeba było nowego powołać i oni (dlaczego, nie wiem) tego pana z Warszawy mieli sprowadzić jako kandydata na premiera. Więc miał go sprowadzić pan Jerzy, który przyszedł, miał go przyprowadzić. 
To był luty. On gdzieś tam zbłądził. A miał matkę tutaj, więc przedtem odwiedził jeszcze matkę. I potem gdzieś tak ukrywał się po lasach, odmroził sobie nogę bardzo. Prawie że gangrena się wdała. I ledwo doczłapał się do tej aktorki. Ona go przyjęła, oczywiście. I zamieszkał u niej, pół roku mieszkał tam u niej chyba. Ona sprowadziła lekarza znajomego, przyjaciela, żeby go operował. Tak że on chyba, nawet nie wiem, czy nie uciął, nie. Operował w każdym razie nogę. Poważne było schorzenie, grożące odjęciem nogi. On miał oczywiście dolary, więc jej za to płacił. Ale wiadomo, była to konspiracja. Powinna pójść na UB i powiedzieć, że tu przyszedł taki facet z Zachodu. Ona tego nie zrobiła. Jeszcze wciągnęła do tego lekarza, który go leczył i naraziła. I swoją kuzynkę, która z nią mieszkała w Podkowie Leśnej z córką. Ale córka szczęśliwie była nietknięta. A ta pani robiła zastrzyki. Ona znała się na medycynie. W każdym razie robiła zastrzyki temu choremu. Więc ona też była aresztowana. I Zosia, i ona. To tak na marginesie. 
W każdym razie ten człowiek dostał karę śmierci po wyroku i został rozstrzelany. A to był bardzo zasłużony człowiek. Życiorys jego jest w książce Zabici przez UB chyba. Nie pamiętam w tej chwili autora. Bo tam są życiorysy tych, którzy zginęli w warszawskim więzieniu. I tam jest pan Lewszecki opisany. To jest życiorys – bajka po prostu, jakaś legenda, historia. Jakie on miał przeróżne w czasie okupacji przygody i był w Intelligence Service. A gdzie on nie był? W ogóle wszędzie. I musiał tu się wpakować. Niestety go rozstrzelali. 
Tak że z nią miałam już ulgę. To było przyjemnie, kulturalnie i w ogóle. I w tej celi ona była miła i wiem, że nie była kapusiem. Na razie nie była kapusiem. Już miałam sprawę w czasie siedzenia z Zosią. Przedtem ona miała, tydzień po niej ja. Ją wzywano często, bo ona znała bardzo dużo ludzi z wielkiego świata w Warszawie. Ze światka tak zwanego właściwie, bo i z wojskowych, i z aktorskiego, i literackiego, i różnych takich. Miała szerokie… I oni wykorzystali jej znajomości. Mieli różne zdjęcia. Bo jak się kogoś śledzi, aresztuje, to przy okazji inne zdjęcia się robi. I ona im rozszyfrowała, kto to jest. Więc była dla nich…
Śledztwo najważniejsze było. Śledztwo było straszne. To trwało sześć miesięcy. Dzień w dzień chodzenie i w kółko to samo opowiadanie. 
AU: Ile trwało śledztwo?
TD: Sześć miesięcy. Minimum zawsze trwało. Niektórzy mieli rok i więcej, ale ja miałam tą dolną normę – sześć miesięcy. I to było bez widzenia, bez paczek żadnych, tylko na żarciu ich okropnym. 
Wracam jeszcze do tej Zosi. Ona miała znajomości różne. Oni ją wykorzystywali w tym celu. Ale jak już wiedziałyśmy – ona ma mieć rozprawę we wtorek, a ja w czwartek – wiedziałyśmy, że będziemy, że się rozstajemy już i czekają nas rozprawa i wyroki, to ona mnie zaczęła namawiać jako przyjaciółka: – Słuchaj, przecież, wiesz, tu można zostać, nie iść tam. Ona się strasznie bała fizycznej pracy. A po wyroku szło się już do karnego więzienia. Więc to była praca różna: pranie, mycie, hodowla świń i tak dalej. Ciężkie prace. A ona była wydelikatesowana, taki był delikates straszny. I mówiła: – Słuchaj, nie musimy iść na ten ogólniak – bo to ogólniak się nazywał – Możemy tu zostać. Bo wiesz, oni chcą tylko, żeby im powiedzieć, kto to jest. Jakieś zdjęcie, jakieś coś. I ja się wtedy zorientowałam, że ona już jest na dobrej drodze na kapusia. Niestety. Bardzo mi było przykro. Broniłam, mówiłam: – Czekaj… A oni za cenę tej willi – bo jej groziła konfiskata – i ona za tą willę toby w ogień skoczyła. I mówiłam, i prosiłam, ale niestety. Ja byłam młodsza, ona była starsza. W każdym razie ona poszła na rozprawę i koniec, już więcej jej nie widziałam wtedy. 
A po tych kilku dniach była moja sprawa. Więc pierwsza rozprawa to była… Zawieźli nas (na Nowowiejskiej był ten sąd) na Nowowiejską. I tam zobaczyłyśmy pierwszy raz matkę. Więc matka w szlochach cała, we łzach i tak dalej. I przywiozła… Kochane te matki, to były nadzwyczajne wszystkie. To były cudowne. Tak tym dzieciom pomagały. Dzieci narażały je na okropne przeżycia. Ale matka przywiozła kanapki. Zawsze miała pomysły takie, zawsze trafiała, co komu trzeba. Więc kanapki… Po pół roku jedzenia strasznego, czarnego, gliniastego chleba i zupy, jakiś krupnik z grzybowym proszkiem. A tam (pewno z tych grzybów) robaczki pływały takie małe, różne. Albo jakiś kawałek podrobów, żołądka czy czegoś. Okropne obiady były. Czarna kawa gorzka rano, wieczorem i koniec, kropka. I przyniosła z białej bułki z szynką cudowną kanapki. To było coś wspaniałego. Tylko siadłyśmy i jadłyśmy. Wspaniałe. To był pierwszy dzień i wolno nam było się przywitać i zobaczyć, ucałować. I koniec. 
I rozprawa była. Więc tam jakieś typowe… Ach, przedtem jeszcze były rozmowy oczywiście: z prokuratorem jedna rozmowa i rozmowa z adwokatem. A matka miała szczęście właśnie, że... To ja już wspominałam o tym wcześniej, że wtedy jeszcze, w młodości wczesnej, kiedy była w Odessie w szkole panienek polskich, tam była nauczycielką jakaś pani. I po wojnie one się poznały w Warszawie. I tej pani, tej nauczycielki córka była w Warszawie adwokatem. Już nie pamiętam, jak to doszło do tego. Matka znała ją jeszcze przed naszym aresztowaniem. Jakieś miała, sprawę jakąś, zatarg. Ona służyła jej jako adwokat. I ona do kogo miała, biedula, iść wtedy, jak nas zaaresztowali? Pobiegła do tej swojej Zbyszki. Ona nie miała uprawnień do obrońców w sprawach politycznych. Była tylko od takich innych spraw. Ale miała szczęśliwie też… To takie Boże zdarzenia. Teść jej przed wojną, to był prawnik, sędzia i przed wojną był obrońcą – Polska Parta Komunistyczna – komunistów. On był taki bardzo postępowy. Nie był sam komunistą, ale bronił każdego. I cieszył się wielką estymą tutaj u władz prawniczych. Już był starszy pan, już nie pracował, ale czasami jako doradca jeszcze był u nich. I ona do niego...

[04; 00:00:00] 
[początek nagrania 00:00:58]
AU: Proszę opowiedzieć o tym. Ale to naprawdę to są strasznie cenne rzeczy. To takich rzeczy nie ma. Proszę nam opowiedzieć o tym, dobrze? 
TD: Dobrze.
AU: To było po procesie już? Tak, żeby chronologicznie.
TD: Tak, ja już pracowałam.
AU: No to dojdziemy do tego, dobrze? Chronologicznie. 
TD: Na śledztwie się nie pracowało, broń Boże!
AU: To ja bardzo poproszę o to, naprawdę.
TD: Takie babskie.                                                                                                          
AU: Ale to ciekawe smaczki. Skończyliśmy na tym, jak do tego teścia poszła ta Wasza pani obrońca.
TD: A tak, znajoma, przyjaciółka mamy poszła do swego teścia i ubłagała go, żeby on jej ułatwił jednorazowe wystąpienie jako adwokat w rozprawie politycznej. I on załatwił. Dali mu takie zezwolenie. I ja miałam ją jako obrończynię, więc to było wspaniale. Swój człowiek, wiedziałam, kto to jest. I ona wiele nie mogła, bo tam nikt wiele nie mógł. Ale co innego mieć kogoś swojego bliskiego, kto doradzi, podpowie coś. A przeważnie ci adwokaci to byli albo zupełnie obojętni, albo nawet na usługach UB. Przecież to były takie historie. Siostra miała… Ona tylko mnie mogła bronić, jedną osobę. A siostra miała takiego jakiegoś byle jakiego. Jego nic nie interesowało, nie obchodziło, tyle że był. W każdym razie przed rozprawą to jeszcze była rozmowa właśnie z adwokatem, więc ja z tą Zbyszką rozmawiałam. Miałam okazję z normalnym człowiekiem porozmawiać, bliskim. Ona mi doradzała co i jak i pocieszała: że ona pilnuje, matka się trzyma, będzie jakoś dobrze, że ona walczyć będzie potem o wcześniejsze zwolnienie mnie ze względu na zdrowie matki, na sytuację rodzinną i tak dalej. Ona jeszcze była taka też optymistka. 
To był pierwszy dzień rozprawy. A na drugi dzień nie wieźli nas. Bo trzydniowa była. Czy drugi dzień jeszcze był też tam. A na trzeci dzień byłyśmy w mokotowskim więzieniu. Tu gdzie była teraz msza odprawiana za dusze rozstrzelanych. Wtedy była świetlica, którą zamieniano… Przed wojną to była kaplica. A po wojnie zrobili świetlicę zamienianą w razie potrzeby na salę sądową. Na przykład ktoś chory był, nie mogli go dowieźć do sądu, to na miejscu: przyjeżdżał prokurator, sędzia i tam była rozprawa na tej sali. I nie wiem dlaczego, chyba ta nasza świadek, jedna pani była świadkiem, była chora, zdaje się. W każdym razie ten trzeci dzień rozprawy był tam w tej sali. Dlatego ja miałam taki sentyment teraz do tej mszy odprawianej tam, do tego naszego wystąpienia i w ogóle. Bo to było w tej sali, gdzie ja miałam… 
Matka zapłakana strasznie, czerwona, szlochająca tam była, to pamiętam. I te przesłuchania. I tam był wyrok wydany już. Siostra – dziesięć lat, ja – pięć. Ale potem jeszcze była rewizja. Siostrze nic nie zdjęli, a mnie zdjęli na cztery czy trzy i pół, a potem jeszcze z amnestii, tak że dostałam w końcu trzy. Za tak zwane „wiedział, nie powiedział”. Bardzo łagodny wyrok. Pewno coś się przysłużyła do tego ta moja obrończyni też. I do tego, że się nie przyznałam, twardo nic nie mówiłam. Siostra niestety była słabsza. Poza tym siostra miała cięższe oskarżenie, bo siostra pracowała w Głównym Urzędzie Statystycznym. I stamtąd mogła wynieść przeróżne wiadomości. I trudno było ich przekonać, że nie wyniosła. Podejrzewali i koniec. Tak że ona była w niebezpieczeństwie, rzeczywiście w znacznie większym. 
A dlaczego mnie pierwszą aresztowali? Bo pomylili. W okresie takiego śledzenia jeszcze na wolności nie wzięli pod uwagę, że siostra pracowała w Urzędzie Statystycznym. Bo ona już wtedy pracowała w wydziale zdrowia i opieki społecznej. To co to, nic politycznego. A te trzy lata wcześniej pracowała właśnie w wydziale gospodarki. I tam chodziło o węgiel. Bo Polska wysyłała bardzo dużo węgla do Związku Radzieckiego za grosze. I te wiadomości się kiedyś też i na Zachodzie dostały i ukazały. I oni zaczęli podejrzewać siostrę. Tak że ona miała poważny… A mnie pierwszą, bo nie podejrzewali jeszcze wtedy siostry, a ja pracowałam w wydawnictwie. A tam był dział taki wydawnictw technicznych kolejowych. I tam były też jakieś tajne rzeczy. Bo wiem, że to do pancernej kasy na noc zamykali. O transportach jakichś. Więc kto? Ja byłam, wyciągnęłam z wydawnictwa jakieś tam papiery i o transportach przekazałam. W każdym razie siostra była później aresztowana.
I było po wyroku. I po wyroku nie byłyśmy razem jeszcze, bo siostra była zawsze w innej celi, ja w innej celi. Ale mnie… Czekam, kiedy mnie przerzucą, bo my już marzyliśmy wszyscy zawsze, żeby już po sprawie było, żebyśmy się dostali na tak zwany ogólniak. Ogólniak to były cele różne: trzydziesto, czterdziestoosobowe. Ale albo jakiś czas się było w tej celi, a po jakimś czasie przewozili do więzień karnych w terenie: do Wronek, do Rawicza, kobiety do Fordonu i Inowrocławia. Mimo że to było dalej od rodzin przeważnie, ale jednak tam były inne warunki. To była jednak jakaś, ciut wolności, nie to, co tutaj. A ja marzyłam o tym, żeby też się wyrwać już z tego pawilonu śledczego i być tam, bo tam koleżanki były, tam znajomi z naszej sprawy, przecież było tyle. I czekałam, a tu nic. Dzień za dniem, tydzień mija. 
Natomiast zamiast tego, taka oddziałowa, okropna Sabina codziennie wywołuje: – ? Drzal! [04; 00:07:28]. Do oficera śledczego prowadzili mnie tam, gdzie śledztwo jeszcze się odbywało, przez te schody straszne, do tego Piekiełka. I tam do takiego oficerka malutkiego. I on zaczyna: – To jak się macie zamiar zrehabilitować? Ja mówię: – Rehabilituję się tym, że siedzę tu chyba, nie? Bo ja już wtedy byłam taka odważniejsza. W ogóle cały czas byłam zadziora. Ale tam: – To co jeszcze chcecie? Mam się powiesić czy co? Jak się zrehabilitować? – No, myślcie, myślcie! Możecie się zrehabilitować. Możecie nam pomóc. I ja bardzo szybko się zorientowałam, że tu się zaczyna agitowanie na kapusiów. I już wtedy wiedziałam, co to Zosia zrobiła, ta moja aktoreczka. Bo nigdzie jej potem na ogólnym nie spotkałam. Ona chodziła na spacer na ogródki tych od pawilonu śledczego. I ona zgodziła się za tą willę, tam została. Więc tak ludzi łamali strasznie. 
A mnie potrzymali w celi pojedynczej, bez paczek w dalszym ciągu, bez listów, bez żadnego dręczenia dodatkowego, bez spacerów. Osiem czy dziesięć dni (już nie pamiętam), ileś tam mnie trzymali. Ale wreszcie przyszła kiedyś ta Sabina i mówi: – Wychodźcie! Pakujcie się! Jakby było co pakować. Przyprowadzili mnie na oddział ogólny do takiej niedużej celi. A tam wszystkie moje prawie (znaczy znane mi z naszej sprawy) znajome. I moja siostra! To był raj już wtedy zupełnie. Ale to niedługo. Potem zorientowali się, że wsadzili dwie siostry razem i rozdzielili nas do dwóch sal. Ale to nic. Do dwóch tych cel. Ale to było niedaleko i spotykałyśmy się stale: a to na korytarzu, a to na spacerze. Już było zupełnie coś innego. I tak się zaczęło siedzenie. Z tym że siostra po jakimś czasie trochę pracowała. Wszystkie te moje koleżanki pracowały w pralni. Bo wykorzystywali tych więźniów, którzy zostali na miejscu, na takie gospodarcze prace różne. W drukarni strasznie dużo pracowało. Mieli drukarnię tam. Była pracownia krawiecka. I pralnia była. I tam były nasze koleżanki [04; 00:10:00], właśnie moje, w pralni przeważnie. I siostra też. 
A ja... na pierwszy rzut dali mnie na sprzątanie. Bo byłam najmłodsza tam. To mogłam harować. A ja miałam reumatyzm wtedy jeszcze i wcale nie byłam silna. To sprzątanie polegało na myciu schodów kamiennych, szerokich, takich szerokaśnych. Przez trzy piętra cały pawilon, ten ogólny tak zwany, miał te schody. A potem się zrobił sierpień, wrzesień, do października chyba było błoto mokre, już ze śniegiem nawet, było takie okropne. I ja to musiałam zimną wodą przez wszystkie piętra dwa razy dziennie myć te schody i wycierać kurz z każdej szparki z tych barier. To było ciężkie, to była wtedy ciężka praca – dźwigać wiadra z wodą z parteru na trzecie piętro i myć. Potem już trochę pozwolili ciepłej dolewać wody. I tak to trwało… 
Ja już miałam dość zupełnie tego. Miałam iść do naczelnika więzienia i robić awanturę, bo już nie wytrzymywałam. Ale właśnie nadarzył mi się ten mój wielbiciel. Bo ja miałam swobodę poruszania się przez to, że… A jeszcze ja miałam brygadę swoją: cztery prostytutki. A ja byłam na czele – nie prostytutka. Bo te, do których oni mieli zaufanie, one… Ale jednak trzeba było je pilnować. A pilnować to może polityczna, bo ona jest zdyscyplinowana, to jest co innego. Więc ja pilnowałam te cztery i żeśmy myły kible, sypialnie, tam gdzie nocowali oddziałowi, służba czasami. Sprzątałam świetlicę tą, gdzie się procesy odbywały. I te schody. I miałam tego już zupełnie dość. A ten chłopak (nawet nie wiem, jak miał na imię, słowo daję, nie pamiętam) był jako ślusarz, to też chodził po całych… wolno mu było chodzić, bo wiecznie coś naprawiał. I stale spotykał się, i te oczy takie… Ale już miałam tego dość też. Wpadł z tym listem, dostał…
AU: Ale proszę opowiedzieć to dokładnie, bo tutaj się…
TD: Wezwali mnie do tak zwanego speca. Spec to był oficer specjalnych przeznaczeń. To byli tacy jak ? pol-wych [04; 00:12:45], to było do wychowania socjalistycznego. Jak coś któryś więzień przeskrobał, to go do speca i on go tam na dywanik. I mnie wezwali do tego. I zaczyna się. – Gdzieście się poznali z tym i z tym? Ja nawet nazwiska jego nie znałam. Nie wiem z kim. I taka była rozmowa idiotyczna, głupia. – A czytaliście ten list? – Jaki list? I dopiero coś tam się dowiaduję, domyślam. Aha, to on, ten idiota dał mi ten list. Widocznie chciał dawać, oni mu zabrali. A bo jeszcze ja się z nim mignęłam raz tam gdzieś w korytarzu i on powiedział: – Zjadłem. Ja mówię: – Co?! – List do ciebie. Ja wiedziałam to, właśnie tak. I oni mi tutaj… Jak ja udowodnię, że nic nie wiem, że ja go nie znam, że ja go w ogóle… Wreszcie wyrąbałam im tam: – Co wy mi tutaj implikujecie?! W więzieniu dla nas, dla Polek nie ma żadnych tego rodzaju historii, żadnych flirtów, żadnych tych! My tu siedzimy jako patriotki, za ojczyznę. Co mi tu tam! Nagadałam, nakrzyczałam. Wyrzucili mnie z pokoju. I na drugi dzień mnie wezwali do sprzątania. A, powiedziałam jeszcze: – Nie macie prawa mnie z reumatyzmem… Lekarz świadectwo napisał przecież, że nie mogę w zimnej wodzie trzymać rąk, a wy mnie trzymacie tu. Mężczyzna powinien być i sprzątać, a nie ja. I oni mnie wywalili nareszcie z tego sprzątania i poszłam do moich kochanych babek do pralni. I tam już było bardzo dobrze, inaczej. A chłopak przeleżał się na… Dali mu tak zwane twarde łoże. Przesiedział w celi takiej na twardym tym chyba dwie doby. I potem nie chciał patrzeć na mnie. Ja nie byłam winna. 
AU: Ale on kim tam był, ten chłopak?
TD: Więźniem. On był za partyzantkę. Za tych, co teraz były, żołnierze wyklęci. Taki o, jakiś z tych, z naszych organizacji tajnych. A tam brali do pracy i on jako ślusarz tam chodził, naprawiał różne rzeczy. Czy hydraulik, czy ślusarz, już nie wiem. W każdym razie jako techniczny.
AU: I się zakochał. 
TD: O, tam miłości się rodziły jak grzyby po deszczu. Bo ten drugi był taki… Tamten był… Już nie pamiętam. Może tamten był… Też mówił koleżankom, że on musi po wyjściu z więzienia spotkać się ze mną. Ja byłam najmłodsza tam. W mojej celi… Potem otworzono celę krawiecką. I tam ja robiłam na drutach różne rzeczy, jakieś firanki. I cztery czy pięć pań też tam szyło. Takie nasze bardzo kulturalne, bardzo takie… Średnia wieku w tej celi… Ja miałam dwadzieścia cztery lata, a one ile musiały mieć, jak średnia była sześćdziesiąt pięć czy coś. To były starsze panie. I one miały wyroki. Jak co jakiś czas przychodzili: – Nazwisko! Wyrok. Data urodzenia. To się sypało tylko wiek: koło pięćdziesiąt, sześćdziesiąt, siedemdziesiąt. A wyrok: dziesięć, dwanaście, piętnaście. Takie miały wyroki te starsze kobiety. To były wspaniałe nasze kobiety. Były z AK, jeszcze z różnych oddziałów ważnych akowskich. I ja z nimi się dostałam tam. Bo już w pralni mieli dość tych. Lekarz mi pomagał, bo ja miałam serce wtedy zrujnowane zupełnie, a tam była ciężka praca w pralni. A siostra była w pralni.
Potem, po jakimś czasie nowy transport sformowali i (gdzieś to w lutym było) siostra tam wpadła też w ten transport i wywieźli do Fordonu kobiety do pracy. Ona tam lubiła – „lubiła”. W każdym razie było tam miło, bo miłe koleżanki były. Wszędzie swoi ludzie. Wszyscy się tam zaprzyjaźniali bardzo serdecznie. I do tej pory się przyjaźnimy. Bardzo mało nas zostało, ale… To już było tak, że matka mogła przychodzić raz w miesiącu na odwiedziny, na widzenie tak zwane. Widzenie to też była makabra. I miłe, i straszne. Bo dwie siatkami odgrodzone przestrzenie. Za jedną siatką ja, a za drugą siatką matka. I przestrzeń między tym pół metra czy więcej i tak się rozmawiało. I jednocześnie to było kilka par takich, więc był szum jeden, hałas. I tak się rozmawiało. I matka tylko mogła patrzeć i płakać i nic więcej. Ale listy już można było raz w miesiącu, widzenie raz w miesiącu i paczki. 
Paczki to można było nie z domu, tylko jak się miało pieniądze na koncie, a płacili nam za pracę jakieś grosze. I matka nie wiem, skąd brała pieniądze, ale przysyłała. Regularnie można było, nie pamiętam ile, sto złotych na głowę przysłać. Więc wysyłała regularnie. Wszyscy dostawali pieniądze, wszystkim matki, rodziny przysyłały. Można było w kantynie zamówić sobie takie tam. Lista była produktów. To był smalec, dżem (nie zawsze, ale był), kawałek chleba, mydło, proszek do zębów. Jeszcze coś z jedzenia, już nie pamiętam. Jajka też były. To już się człowiek dożywiał. Już było troszeczkę inaczej. Więc to były takie kontakty z domem jedyne. I raz czy dwa razy można było… Ja dwa razy chyba dostałam paczkę odzieżową, matka przysłała. Pidżamę, którą zabrali. Nic nie dali z tej paczki. W magazynie przeleżała do wyjścia. 
A ubranie było straszne. To były męskie kalesony i koszula męska, taka rubacha biała. Taka z płótna grubego, zawiązana tu na sznureczek. I kurtka taka, w zimie to była kurtka ciepła. Wszystko było olbrzymie, duże. Odzież męska była. Wyglądałyśmy w tym… I drewniaki. Te drewniaki to był koszmar. Bo i za duże, i nie umiało się chodzić. I w tych drewniakach trzeba było chodzić. Odzież była fatalna. 
Wstawanie. Przede wszystkim [04; 00:20:00] na śledczym wstawało się o godzinie piątej. A potem już na szóstą zmienili. Dla mnie wstawanie ranne to zawsze był koszmar. A już o piątej to zupełnie. Spać o dziesiątej trzeba było. O dziewiątej gasiło się światło, o dziesiątej już spać. Więc to były takie udręki zwyczajne, codzienne. 
Poza tym w czasie śledztwa, na przykład jeszcze jak byłam na oddziale dwunastym z kolei, to słychać było przez jakiś czas codziennie, jakiś mężczyzna wył po prostu, krzyczał. Gdzieś niedaleko był w którejś z cel. Wyzywał ich okropnie, wykrzykiwał. I co jakiś czas było jakieś stukanie słychać. Bili go czy coś. To był podobno jakiś lekko z zaburzeniem umysłowym. Ale to było wrażenie okropne. 
A w oknie były siatki takie, blindy tak zwane jeszcze, takie blaszki. Ale można było w szparze zobaczyć, kto idzie na spacer. Umawialiśmy się, jak stukaliśmy przez ten, jak z tego piętra ktoś akurat, to że trzy razy ręką przeciągnie po głowie, a tam inny tego. I tak śledziliśmy, takie znajomości zawieraliśmy przez okno. Ale potem do pracy nas bardzo ciężkiej tam zagonili, bo szpital był w remoncie, trzeba było remontować, sprzątać, okropnie cięż… I te starsze panie wszystkie tam pracowały. I tak było aż do amnestii. 
I przyszła na szczęście amnestia i ja wyszłam. Pierwsza, a siostra po roku dopiero. Jeszcze rok była. To były większe wyroki. I ten powrót to był taki niby radosny. Nic się nie wiedziało, czy do pracy przyjmą, co będę robiła? Jak mnie przyjmą? Ale na szczęście ta moja instytucja była cudowna. Tam byli ludzie bardzo różni. Reakcja. Takich tam wepchnęli. Tam mogą pracować, bo niegroźni. Ale to była inteligencja przedwojenna. Jacyś starsi a to oficerowie, a to lotnicy, a to nauczyciele, a to różni inżynierowie. Jak ja przyszłam… Znaczy ja nie miałam zamiaru wrócić do tej pracy, bo wstydziłam się. I poszłam… 
Bo było ogłoszenie, że urzędy zatrudnienia mają obowiązek każdego byłego więźnia zatrudnić, znaleźć pracę. Więc ja poszłam. Dostałam jakieś prace w księgowości. Ja nie miałam pojęcia o tym. To była wojewódzka komisja przeceny. To była taka u nas historia, że po jakimś czasie wszystkie produkty w sklepach były przeceniane. I to była komisja, która wyznaczała ceny, zatwierdzała. I tam było trzech panów, którzy już po amnestii, po tym wszystkim, po 1956 wyjechali do Izraela. A ja zostałam tam zatrudniona. I ci wszyscy mnie tam koniecznie chcieli zatrzymać. To był nastrój wtedy, po tej amnestii, po 1956 roku, że wszyscy, wydawało się, że mogą mówić szczerze i w ogóle. Jak dowiedzieli się, że ja z więzienia, to na rękach by mnie nosili. Bardzo byli mili, ale ja tam nie umiałam nic robić. Na maszynie tłuc jakieś faktury. Faktury? Co to faktura? 
A moje panie z mojej instytucji poprzedniej, jak się dowiedziały, że już jestem na wolności, powiedziały: – Nie ma mowy, wracasz tutaj. Rozmawiałyśmy z dyrektorem… Dyrektorem był bardzo porządny wtedy człowiek, którego w 1968 roku wykopali, strasznie go zniszczyli, wyjechał do Niemiec Zachodnich. Ale on w czasie wojny był również na Syberii i miał do mnie przez to jakiś inny stosunek, bo „swój”. I on powiedział, że przyjmie mnie na pewno. I musiałam pójść. Upokorzona, ale wróciłam do swojej pracy. A tam przychodzili ukradkiem a to jakaś pani, a to pan z kwiatkiem i z czekoladą. Z kwiatkiem i z czekoladą. I tak mnie witali. To było takie miłe wtedy. 
Jakoś zachowałam równowagę, wróciłam. Miałam łagodne lądowanie po powrocie. Potem już różnie bywało. Ale to było środowisko takie bardzo swoje. Ale oczywiście, że przy pisaniu życiorysu w dalszym ciągu o Rosji nie mogłam wspominać. O tym siedzeniu to byłam. Ale ponieważ ja byłam amnestionowana, a do pięciu lat można było nie wspominać w różnych życiorysach, że się siedziało, więc ja byłam jakby czysta w ogóle. A siostra wyszła po roku. I na tym koniec. 
AU: I tam w tych wydawnictwach przepracowała Pani do emerytury, tak?
TD: Tak. Z tym że na wcześniejszą poszłam, bo powstała „Solidarność” jak na złość mi. Ja oczywiście natychmiast w „Solidarności” zaczęłam działać. Z tym że powiedziałam od razu moim (tam pierwsze koło się założyło), że do żadnych władz nie mogę iść: – Bo zaraz wam powiedzą: „Widzicie, kto idzie? Byłe szpiony”. Ci partyjni zaraz będą wam wytykać. Ja nie mogę być we władzach. Ja mogę wam doradzać, być w tym, ale żadnych takich. Ale u mnie w pokoju stale zbierali się nasi koledzy, koleżanki, młodzież zwłaszcza. Jakieś zebranka robiliśmy. Kawę piliśmy, robiliśmy kawę. A dyrektorem był wtedy bardzo niepartyjny. Z tym że partia miała zaufanie do niego. Był lojalny bardzo. Lojalny bezpartyjny, ale przyzwoity człowiek, porządny człowiek właściwie. A mnie to bardzo szanował ze względu na moją przeszłość. Bo on nie był komunistą ani za grosz, ale miał przyjaciół komunistów. Bardzo takich… Robił im jakieś przysługi. Jego rodzice jeszcze w czasie okupacji kogoś z władz KPP uratowali czy coś. W każdym razie on miał chody. 
I on mnie tylko wzywał i: – Teresa, znowu mi zameldowali, że miałaś zebranie u siebie w pokoju. I tak było w kółko. Mówię: – Jakie zebranie? Przyszli na kawę. Przecież wszyscy robią sobie kawki w przerwie, w pracy. – Ja mam listę – i pokazywał – w szufladzie mam listę osób wytypowanych do zwolnienia. I ty jesteś tu. Kiedyś byliśmy tak na ty. – Co ja mam zrobić? On swoją skórę ratował na pewno. I w końcu ja powiedziałam, że ponieważ już na oczy trochę zasłabłam wtedy bardzo, już mnie męczyło to czytanie, powiedziałam, że: – Miałam pracować normalnie do końca możliwości, ale w takiej sytuacji pójdę na tak zwaną… – mieliśmy prawo do wcześniejszej emerytury – Nie ma rady, pójdę na wcześniejszą emeryturę. Ale pod warunkiem, że nie będę zwolniona w tym czasie teraz, że dacie mi dopracować do wcześniejszej emerytury. I taką umowę zawarłam. I musiałam iść już na wcześniejszą potem. Bo wciąż byłam pod lupą. Partyjne koło mnie obserwowało stale że. Kiedyś się pytali: – Ta Teresa znowu się uaktywniła?
Owszem, owszem, ale robiło się. Teraz mam wielki żal do różnych osób, że się tak zlekceważyło teraz, do tej pory tych wszystkich, którzy byli w „Solidarności”. To byli wspaniali ludzie, robili dużo, narażali się bardzo. O nich się w ogóle nie mówi. Jest garstka. Kto stworzył „Solidarność” i wolność? Pięć osób, sześć? A ja mam koleżankę, która przez dwa lata tłukła bibułę potajemnie. Wiecznie miała ręce w farbie czarne i tylko chowała, żeby nie widzieli. I w końcu ją ten właśnie dyrektor musiał zwolnić. Zwolnił ją z pracy. Nie miała potem jakiś czas pracy. I o nich się w ogóle nic nie mówi. Ani żadnego wyróżnienia, żadnego odznaczenia, żadnej wzmianki. Cisza. Pan Wałęsa wszystko wywalczył. Więc to jest bardzo żałosne. Bo wtedy to był piękny czas i rzeczywiście robiliśmy. Coś się robiło. 
AU: A proszę powiedzieć, jak te przeżycia, najpierw ta wywózka, a później to aresztowanie i więzienie, jak to wpłynęło na Pani późniejsze życie? To były jakieś traumy, jakieś...? 
TD: Na pewno, tak. Ja już nie miałam tego napędu, tej radości życia. Jeszcze miałam osobiste przykre bardzo zdarzenie, bo zostałam w końcu sama, bo nie żył już ten ktoś. Tak że na pewno. Ja miałam usposobienie bardzo optymistyczne i rzeczywiście [04; 00:30:00] odporne, twarde. Siostra była bardzo delikatna roślinka, subtelna bardzo. Ale ja byłam twarda. Ale na pewno… Po prostu nie wiem, nie wyobrażam sobie, że byłabym, gdyby nie Syberia, tylko normalnie byłabym w tym, że nic bym w tym samym czasie też nie robiła. Też się bym gdzieś wkręciła, tak czy owak to coś bym zbroiła. Za dużo się wiedziało jednak o władzy, o Sowietach, o tym wszystkim. To nie można było tak. Tak że ci wszyscy, co byli w AK, a potem siedzieli, to ja ich rozumiem. Natomiast czasami nie rozumiem tych z AK, którzy tak dali się zupełnie opętać przez tych. I gdyby więcej, gdyby większe te ruchy były wolnościowe, toby prędzej pewno jakieś przyszło uwolnienie. Akowcy, ja rozumiem, że już mieli dość tych sześciu lat strasznych. Bo ja sobie nie wyobrażam, jak ja bym przeżyła tutaj okupację. Te sześć lat to rzeczywiście. Ale potem trzeba było jeszcze trochę też stawiać jakiś opór, nie pozwalać się tak opanować. Ale mieli za swoje, przeżyli przez czas okupacji. I to było takie cichaczem zaszczucie. 
U mnie był taki pan, oficer przedwojenny. Był w oflagu. Tam nawet mówili, że był kapusiem w oflagu. Nie wiem. I tutaj natychmiast zapisał się do partii. Nawet nie wiem, czy nie był pierwszym sekretarzem. Nie, chyba go nie brali na pierwszego, drugim sekretarzem był czy coś. Ale zachowywał się idiotycznie. Taki był okres, że trzeba było wszędzie oszczędzać, wszystko oszczędzać, gasić światła wszędzie, wodę zakręcać i tak dalej. To on biegał po ubikacjach i patrzył, czy ktoś, kto wyszedł, dobrze zakręcił wodę. I czy nie za długo siedział i papierosa palił. Bo papierosy się paliło w tym. A czy nie zgasił światła w łazience, w toalecie. I biegał jak szczeniak, jak smarkacz. 
A kiedyś tylko raz… Mój brat cioteczny zginął przy forsowaniu Odry. I nic nie wiedzieliśmy, więcej nie dało się nic już o nim dowiedzieć. Tam rodzina się próbowała przez ministerstwo obrony… Tylko tyle, że zginął. Rzeczywiście tam był postrzelony, leży. W Siekierkach na cmentarzu jest jego grób. Ja chciałam się coś dowiedzieć, jaka to była bitwa, co to było, dlaczego. A ten wygadał mi się, ten pan, że był w chwili już tutaj przekraczania Odry, Nysy na tej linii… Bo już po powrocie z oflagu natychmiast wstąpił do wojska naszego – bardzo ładnie, jakie było to było, było polskie – wstąpił do wojska i był tam jako oficer. Ja mówię: – To niech mi pan coś powie, jak tam było? Bo mówię, że brat mój tam zginął. A jakiś był rozmiękczony wtedy. A nie pił. W ogóle on nie pił. Taki był bardzo wstrzemięźliwy. I on rozmiękł, nikogo więcej nie było, byłam ja. 
To znaczy on mnie cenił, bo musiałam gdzieś społecznie pracować. Bo tam się nie dało, jak już wzięli kogoś na widelec, to nie ma mowy. Więc do partii nie, do ZMP nigdzie nie, ja byłam w związkach zawodowych – jak to się nazywało? – zarząd związków zawodowych. I trzeba było sobie jakąś komisję wybrać. Były różne komisje: socjalna, siaka, taka. Ja sobie wybrałam opieki nad emerytami. To myślę sobie: szlachetne, coś im pomogę, niech będzie. A on już był wtedy emerytem. I ja im bardzo, rzeczywiście załatwiałam, wytargowywałam dużo pieniędzy z kasy instytucji i załatwialiśmy jakieś paczki, jakieś lekarstwa, coś tam tak było. I on to bardzo cenił i przez to mnie jakoś doceniał. 
I mówi: – Proszę pani, pierwszy raz to był koszmar. Woda w Odrze była różowa. Było tyle krwi polskiej. Tam tylko Polacy byli wganiani. Tam na pierwszy ogień szły wojska polskie. Niech pani nawet nie dochodzi, jak ten brat zginął. Po prostu tam pływały ciała w rzece. Wyławiano. To szczęście, że go wyłowili, ma grób. Tylko nie wiadomo, czy to jego akurat. To był koszmar. To co robili z wojskiem polskim wtedy. Na pierwszy ogień. To było mięso armatnie po prostu. Tak dużo zginęło. U nas się nigdy nie policzyło, ile zginęło wtedy właśnie. Ale dalej potem był taki sztywniak. Potem mówił: – Nie wiem, co się dzieje?! Co to się stało, co ci ludzie robią?! Przecież to normalne było państwo, dobre, to teraz… Głupoty plótł różne. A potem zmarł, ja byłam na pogrzebie i miał bardzo uroczysty z księdzem i grób z krzyżem. Tak ludzi zastraszali czasami, łamali po prostu. Ale ci, co byli twardzi, to byli. 
Chciałam opowiedzieć o jednej rodzinie, jeszcze wracając do Syberii – ta babcia siedemdziesięcioletnia i dwóch wnuków – jaki był ich życiorys. Z kufrem się nie udało, nie wpakowali do pociągu. Pojechali też do Uzbekistanu, ale udało im się dostać do pierwszego transportu, jednego z pierwszych i dostali się do obozu – taki znany, nie pamiętam – gdzie Anders, znaczy oficerowie Andersa formowali oddziały wojskowe do przerzutu za granicę, do Iranu. Ale tam zabierało się też i rodziny tych wojskowych. I tam oni się dostali, zdołali (nam się nie udało) tam się dostać z babcią. A tam panowała potworna epidemia tyfusu plamistego. Nie brzusznego. Plamisty jest prawie że nieuleczalny. Teraz to już pewnie mają jakieś leki. Tam marli Polacy strasznie. I zmarła ta babcia oczywiście, zachorowała. I zmarł młodszy Tolek, taka z kolei z Syberii moja sympatia. Dwanaście lat mieliśmy, on czternaście. I Tolek tam zmarł. 
Został Zbyszek, starszy. A Zbyszek z kolei mówił, że ze mną, jak wrócimy do Polski, się ożeni. I Zbyszek wydostał się sam, samiutki już. Wydostał się do armii Andersa, przeszedł Monte Cassino. Tam wielu kolegów jego leży. Potem Bolonię. Przeszedł ten cały szlak i wyjechali potem do Anglii, ich wywieźli. Po drodze zorganizowali im szkoły. On jeszcze nie miał matury, więc tam zdawał maturę, uczył się. Dostał się do Anglii, samiutki. Tam z kolei był w wstępnych oddziałach do, miał na politechnikę iść. A w Warszawie była jego matka, która została samiutka. Ta, która dzieci posłała na letnisko do mamy swojej, do babci, a sama została w Warszawie. Mąż już nie żył. Więc była rozdarta i on był rozdarty. Bo matka błagała: – Wracaj, wracaj tutaj Zbysiu. Wracaj, bo ja jestem samiutka. A przecież Polacy niechętnie wyjeżdżali stamtąd do Polski. Ale on przyjechał, do matki. 
I tutaj jeszcze raz musiał robić liceum i maturę. Chodził zresztą do tej szkoły co ja, razem. Zrobił tą maturę po raz drugi i miał zdawać na politechnikę. Zdawał już i nie przyjęli, nie dostał się na politechnikę. Nie wiem dlaczego, ale nie dostał się. I potem się ożenił i ta żona była na serce chora i nie mogła w Warszawie mieszkać. W każdym razie takie nieciekawe to było wszystko, ? małżeństwo [04; 00:39:37]. W każdym razie wyjechali do Kudowy i tam mieszkali. I on tam skończył tylko dwuletnią szkołę ekonomiczną i był ekonomistą w zakładach bawełnianych. Gdzieś tam są, nie wiem, czy w Kudowie, czy gdzieś. I jak tylko [04; 00:40:00] ZBoWiD powstał – Związek Bojowników o Wolność i Demokrację – to na początku takich jak on, stamtąd i różnych reakcjonistów, nie przyjmowali. Ale po roku 1978 już mogli też należeć i ci z Zachodu kombatanci. On był tym kombatantem z Zachodu. Więc on czym prędzej zapisał się, bo mu bardzo zależało, żeby chodzić z odczytami do szkół i o tym opowiadać. On żył tym swoim Monte Cassino, tym wszystkim. To było dla niego jedyn… I pozwolili mu. Miał tam dużo przyjaciół, miejscowych. Bardzo dobrze pracował i tak dalej. Tak że jakoś mu pozwalali co jakiś czas iść do szkoły i już jako członek ZBoWiD-u zrobić popularne wykłady o tych czasach, o tym całym wojsku, o bitwach. I to go uszczęśliwiało. To było jedyne, co mu dawało satysfakcję. 
A co roku montecassinowcy spotykali się gdzieś. Ale przeważnie na Zachodzie. Ale potem już nawet i w Polsce. I on był na dwóch zjazdach w Polsce, organizował, pomagał zorganizować. Bardzo byli wszyscy zżyci. I w którym roku już nie powiem (to była chyba trzydziesta rocznica bitwy) zorganizowany zjazd został w Rzymie i mieli tam na Monte Cassino uroczyście to obchodzić. On nareszcie (a nigdy go nie puszczali zagranicę, ani razu przecież nie był) ucieszył się, że będzie mógł być na grobie tych swoich kolegów, grobach. Oczywiście zgłosił się natychmiast. I przyszedł ten termin, już był samolot przygotowany, wszystko. Już oni mieli lecieć, a on wciąż nie dostawał paszportu. I dzwonił, i chodził, i do Warszawy dzwonił. – Tak, tak, tak. Jest przygotowany, tylko gdzieś się zawieruszył. Tak, tak, tak. Niech pan spokojnie się szykuje. I tak go zwodzili do dnia wyjazdu. I w dniu wyjazdu on zrozpaczony zupełnie, a chorował bardzo na wysokie ciśnienie i serce, tam do tych władz paszportowych. Oni mówią: – Jak to? Może pan jechać, ale musi pan do Warszawy pojechać, bo tam mają. Nie przysłali nam. Ale tak, oczywiście, może pan jechać. On mówi: – Jak to? Ale przecież samolot dzisiaj odlatuje. – No dlaczego wcześniej… Szkoda, szkoda. I nie poleciał. I to dla niego był taki uraz, że ten człowiek bardzo szybko na wysokie ciśnienie (miał bardzo wysokie) zmarł. Była taka nagroda za Monte Cassino. 
AU: Czy moglibyśmy teraz wrócić do dzieciństwa?
TD: A ja nie pamiętam dzieciństwa.
AU: Ja bym teraz zapytała o parę rzeczy.
TD: Ja nie pamiętam dzieciństwa.
AU: Chciałabym najpierw, żeby Pani jeszcze przypomniała imiona rodziców. I mama z domu jak się nazywała. I żeby Pani opowiedziała coś o swoich rodzicach. Jacy to byli ludzie?
TD: To było to  na początku już wszystko.
AU: Pani powiedziała, gdzie tata się uczył.
TD: Gdzie pracowali...
AU: Ale  o mamie mało.
TD: Że była w tej szkole dziewcząt...
AU: Poza kamerą Pani powiedziała. Mogłaby Pani jeszcze? Tylko może najpierw od imion, dobrze?
TD: Aniela i Kazimierz. 
AU: I mama była z domu?
TD: Trzos. 
AU: I mama jakie miała wykształcenie?
TD: Tamtą szkołę taką tajną w Odessie. To było jeszcze za carskich czasów przecież. Szkoła dla polskich panien to się nazywało. Pod pozorem przygotowywania na żonę (takie były wtedy, taka moda na takie szkoły), dobrą gospodynię. Takie gospodarsko – nie wiem, jak to się nazywało – takie szkoły wychowawcze, przygotowujące na panią domu. Ale to było tylko tak z zewnątrz. A tam wykładały takie panie jak ta mojej adwokat matka – Polki,  siostry, zakonnice były tam też. To prowadziły zakonnice, tylko że nie miały habitów, tylko bezhabitowe. I pod ławką były podręczniki do historii, polskiego. Matka przecież świetnie znała historię. Trochę błędy robiła ortograficzne. To wszystko tam zawdzięczała: i geografię, i historię Europy. I religii uczyli potajemnie. I skończyła tą szkołę tam. Już potem była tą boną jakby, żeby zarobić. Bo była bardzo ciężka sytuacja, już wojna wybuchła wtedy. I już, i wróciła do Polski. Wtedy kobiety się tak nie kształciły wysoko. 
AU: Mówiła Pani, że w 1920 roku oni uciekli do Polski. 
TD: W 1921 nawet. 
AU: W 1921. Gdzie oni uciekli? Ale dokładnie…
TD: Do Polski. Dokładnie gdzie? Część do Rzeszowa, a część (bo to była rodzina większa, tak się zebrali) do Sarny, była taka miejscowość. Do Sarn. A z Sarn potem do (ślub tam był jeszcze) Warszawy.
AU: Ślub rodziców.
TD: Tak. I do Warszawy. 
AU: A ślub rodziców był w którym roku?
TD: Ojej, nie wiem, kotku. 
AU: A proszę powiedzieć, jaki był tata z charakteru? Jak go Pani pamięta?
TD: Tata był choleryk, że tak powiem. Był bardzo nerwowy. Strasznie nerwowy, złośnik był. I bardzo kochany, i bardzo łagodny, i bardzo nerwowy. A nie bardzo mógł się pogodzić z teściową i to była taka nie bardzo harmonijna atmosfera w domu. Ale był bardzo przedsiębiorczy, bardzo dbający o rodzinę. Tylko łatwo ulegał wpływom różnych znaczących ludzi. I to właśnie wpłynęło, że po wojnie… 
Był cały czas w AK przecież. Brał udział nie w powstaniu warszawskim, tylko w powstaniu praskim. Bo mieszkał wtedy na Pradze i (bo to było wszystko zburzone) na Pradze były oddzielne oddziały akowskie praskie. I utworzyli… Bez sensu, to był rzeczywiście głupi błąd. Wywołano tam powstanie na trzy dni przed tym tutaj. I trwało to powstanie trzy dni. Wymordowali ich i resztę wywieźli do obozu. To było zupełnie nieudane powstanie. O tym się też mało mówi i pisze. Dowódca tamten gdzieś znikł. Dopiero niedawno dowiedzieli się, gdzie on był i gdzie mieszkał, w ogóle ukrył się. Tak że uratował się w czasie całego PRL-u, nikt go nie ruszył. I ojciec wtedy akurat walczył. Utykał na nogę, więc to już był starszy pan. Ale był w walkach przed kościołem Floriana, tam jak ten plac się nazywa, nie wiem. Jakiś jest plac chyba. Teraz spotkałam koleżankę taką z więzienia z kolei, która też tam była. I rozwiązali to wszystko, rozwalili i mężczyzn poaresztowali. I ojciec był… Też nie pamiętam, gdzieś mam zapisane, mam takie zaświadczenie, jak się ten obóz nazywał. Nie Mauthausen, tylko coś na „M” takie też podobne coś. I tam bardzo ciężka była praca przy budowie torów kolejowych, przy odbudowie, przy noszeniu szyn, noszeniu podkładów. Ojciec był słaby, szczupły, chudy i w ogóle. Stamtąd przyniósł chorobę płuc, tam już zaczął chorować. 
Ale w czasie okupacji raz był aresztowany przez gestapo i uciekł z transportu. I tu drugi raz i też uciekł. Był sprytny. Ale był słaby fizycznie. Jeszcze po drodze było tak, że jak uciekł z tego właśnie transportu, to trafił do Kampinosu (ja tego dokładnie już nie pamiętam, bo on to opowiadał, ale nie wiem). A w Kampinosie był tak zwany oddział „Jerzyków”. To były specjalne oddziały powstańcze „Jerzyki”. Dowodził nimi (w czasie powstania oni się nazywali tak) Jerzy Strzałkowski. 
To był pan, który jeszcze w czasie pierwszej (bardzo ciekawa postać, ale taka na dwoje babka wróżyła) wojny światowej jego rodzice i on byli w Chinach. W Chinach dużo było też Polonii – fachowców, inżynierów przeważnie, adwokatów. I jego ojciec chyba był gdzieś… Jak to się nazywa? Takie znane miasto w Chinach, w którym było najwięcej Polaków. Taka Polonia tam była duża. Oni tam byli. Jego ojciec zorganizował Polonię w jakiś zgrany zespół i stamtąd… A, i bardzo dużo było tam, po wojnie bolszewickiej [04; 00:50:00] bardzo dużo sierot polskich zostało. I ten Strzałkowski zajął się nimi – między innymi, bo nie tylko on, ale on brał udział w tym – przywieźli te sieroty do Polski. I on cały czas był z tą młodzieżą. To była potem harcerska młodzież i tak dalej. I on był przy młodzieży. Potem utworzył oddziały dla młodych właściwie, ale jak w Kampinosie znaleźli się i starsi, tacy jak ojciec, uciekli z obozu, to oni ich też przyjmowali do tych oddziałów. 
Ojciec był jakiś czas w tych oddziałach. A tam też był jego przyjaciel, który jeszcze z czasów okupacji z żoną często u babci nocował z kolei, ukrywali się. Babcia wszystkich tam zawsze przyhołubiła. To był taki pan, z pochodzenia Tatar właściwie, to był przyjaciel ojca. I oni potem uważali, że tak jak ci niektórzy ? [04; 00:50:59] trzeba teraz odbudowywać Polskę. Już nie czas na jakieś walki i tak dalej, trzeba odbudowywać ojczyznę, Polskę. A ten dowódca Strzałkowski – on był trochę lewicujący, tak z lekka. Tak że on bardzo szybko dogadał się z władzami ówczesnymi. Powiedział, że pod warunkiem, że nie ruszą żadnego z jego żołnierzy, oni będą lojalni. Ale prosi, żeby oni dostali dobre miejsca pracy. Nawet kolega ojca był wojewodą… nie wojewodą, niższe stanowisko, ale… w każdym razie na Ziemiach Zachodnich były komisje organizowania Ziem Zachodnich. Coś takiego. Bo to było wszystko przecież surowe zupełnie. I on był tam ważną postacią, ten przyjaciel ojca. Strzałkowski rzeczywiście wytargował u władz nowych, ludowych, że ci ludzie byli zabezpieczeni, że nic ich złego nie spotka. I nawet niektórzy byli w Milicji Obywatelskiej. 
I ojciec dał się temu wszystkiemu też przekonać. On uwierzył. On tak wierzył w tego Strzałkowskiego bardzo. Potem trochę przestał. Bo ten przyjaciel, który był komisarzem rolnym na Ziemiach Zachodnich gdzieś tam, kiedyś było urządzone polowanie dla władz, bo tam były lasy piękne w Koszalińskiem. I w czasie polowania on został, ten właśnie przyjaciel, postrzelony. I wiadomo było, że to było celowe polowanie i celowe postrzelenie. Bo on był twardy, on się nie dawał przekabacić, przerobić na stronę komunistyczną czy jakąś. Ojciec już wtedy przestał tak trochę ufać, ale już nie miał dojścia do tych, którzy zostali na przykład w konspiracji dalej. Bo przecież mnóstwo akowców zostało. Ojciec już do nich nie miał dojścia. I potem się zraził. Zraził się do tego, że… To znaczy nie do nich, tylko do Zachodu. Bardzo dużo osób, to wiele jest (ja w rodzinie mam też więcej jeszcze), że Zachód, nawet teraz już nasi więźniowie mówią, że to była zdrada, Zachód nas zdradził po prostu. I nic ich nie obchodziło, że tu aresztowania. Żądał przedtem różnych wywiadowczych komórek, a w zamian nic nie dał. Nie obronił. Po tym wszystkim, co Polacy w czasie wojny zdziałali, zrobili dla całej Europy, to oni zostali zdradzeni, bo oddani w paszczę komunizmu. I ci ludzie nie chcieli nic mieć do czynienia z konspiracją. I ojciec do tych należał właśnie: że przelew będzie dalszy krwi bez żadnego zysku; teraz trzeba przeczekać. 
AU: Tata w którym roku zmarł?
TD: Bardzo dawno. W 1958. Na płuca zaczął chorować, już bardzo chorował, bardzo długo się męczył, chorował.

[5A; 00:00:00]
[początek nagrania 00:01:01]
	AU: Zapytałam najpierw o tatę i jeszcze zapytam, jaka mama była, za sekundkę. 
TD: Nie, mama była poza polityką. 
AU: Tak, ale jaką mama była osobą? Mama miała wykształcenie, więc…
TD: Łagodną, dobrą. Wykształcenie nie było wysokie, bo to było na granicy małej matury może, to nie było żadne wykształcenie.
AU: Ale jako taka opiekunka domu, bona, to pewnie potrafiła, miała podejście?                                                                                                                                          
TD: Tak, to była pani domu. Łagodna, lubiąca ładne rzeczy. Mama miała słabość do sreber, a ojciec do szkieł. Tak że stale coś przybywało w kredensie. A to jakiś srebrny drobiazg. Porcelanę. Mama strasznie porcelanę… Były śliczne właśnie trzy komplety do kawy z porcelany. Wszystko poszło w czasie bombardowania. Przecież nic nie zostało. A ojciec lubił strasznie kryształy. Więc ściągali. Ten to, ten to kupował, jak tylko zaoszczędzili coś tam. Matka była bardzo spokojna. I była troszkę stłamszona przez dwa mocne charaktery – babcię, czyli matkę swoją, i ojca. Oni rządzili, a matka była panią domu. Bardzo kochaną, bardzo dobrą, ale bardzo wymagającą. Kupowała książki do wychowania młodzieży. Boże, myślę sobie teraz, kto czyta jakieś, matka – czytać, studiować jakąś psychologię czy pedagogikę, jak się wychowuje dzieci. Ona to wszystko kupowała. Zresztą ojciec też jej kupował. Tak że wychowanie to ważne. I byłyśmy dość surowo wychowane, to nie było tak, że bardzo tego. Nie, byłyśmy bardzo… Dyscyplina była, absolutnie.
AU: A co należało do obowiązków Pań, w tym zdyscyplinowanym domu?
TD: Ja miałam, był taki komplet mebli (to moja zaraza) salonikowych, z małego saloniku. To była kanapka i dwa fotele, i stół. Tutaj były jakieś wyłożone miękkim czymś całe poduszki – tak jak normalna kanapka – ale dookoła to było obramowane rzeźbami z drewna, czarnego w dodatku. To było wiśniowo-bordowo-zielone obicie, a to było czarne. I każdy kurz na tym było widać. Moim obowiązkiem było w sobotę wytrzeć wszystkie… Bo tam były takie wąskie przejścia, wąskie szpary, że tylko mój paluszek wchodził. Ściereczka. I wycierać wszystkie kurze. I to była moja zmora. Nie lubiłam tego. 
Ale poza tym było tak, że na przykład ojciec po powrocie z pracy odpoczywał, a potem… Zimą i latem to się chodziło na spacery, to nie. Ale już od jesieni, zimą siadało się w jadalnym pokoju tak zwanym i ojciec czytał książki na głos. Babcia szydełkowała przeważnie chusteczki takie cieniutkie, jakieś koroneczki robiła, a mama haftowała różne serwetki, serweteczki. Siostra z bratem byli w drugim pokoju, bo oni odrabiali lekcje, więc byli bardzo ważni. A ja jeszcze byłam ta smarkula, nie miałam żadnych... Siadałam… Był taki stół na środku okrągły na – teraz są zwykle stoły na nogach, a te nogi były skrzyżowane w krzyżak na dole. I ja tam bardzo lubiłam siedzieć na tym krzyżaczku pod stołem. Dookoła wisiały z serwety frędzle, farfocle, a ja tam sobie siedziałam i bardzo dobrze się czułam. I było czytanie książek. 
AU: Jakie książki tata czytał? 
TD: Różne. Z bibliotek pożyczali. Bardzo różne. Dużo było, pamiętam, że takich jeszcze (tu starocie jakieś leżą) też patriotyczne, w sensie tym, że historyczne. Bo był i cały Kraszewski, ale był też cały Żeromski i Prus. Takie aktualne, to co się wtedy tam czytywało. 
AU: A Pani bajki czytano? Wam, dziewczynkom?
TD: Siostrze to już nie. To ja nie pamiętam, kiedy jej czytano. A mnie tak, oczywiście. Ale tak, żeby dużo specjalnie… Najwięcej bajek może opowiadała i czytała nasza kuzynka, mamy ciocia, Lusia. Ona była harcerką i lubiła dzieci bardzo i ona z nami bawiła się i bajki czytała. A potem ja bardzo szybko zaczęłam czytać. To trzeba się przyznać. Bo jak się ma starsze rodzeństwo, to się szybko potem zaczyna już tą edukację. Ja poszłam do drugiej klasy, już doskonale czytałam. A miałam siedem lat. 
	AU: A było w domu radio?
TD: Tak, o! Ojciec stał z uchem przy radiu stale. A Kiepura jak śpiewał, pamiętam. Potem była taka audycja „Dzieci śpiewają”. To był pan Rutkowski. Pamiętam to wszystko. On prowadził chór dziecięcy. Och, to był mój ulubiony numer. Zawsze już musiałam być przy tym, absolutnie. To była nauka piosenek po prostu. Tam taki był chórek dziecięcy i śpiewał. To się słuchało. Potem „Szczepcio i Tońcio”. To była ta wspaniała lwowska fala, lwowskie piosenki, audycje przeróżne komiczne. Jak można było nie słuchać? Zresztą nasz kuzyn był… Radio mogło się psuć. Czasem ojciec kręcił, kręcił, bo jakoś nie bardzo mu wychodziły te techniczne sprawy. Ale mieliśmy kuzyna, który miał szalone zdolności, zamiłowania do spraw radiowych. On był przy konstrukcji pierwszych aparatów radiowych. Potem był cały czas w Picie – Polski Instytut Telekomunikacyjny. I on, jak trzeba było, to reperował; doradzał, ? jakie kupić [05A; 00:07:37] Wiedział w ogóle. Tak że radio było w wielkim powodzeniu i szacunku. 
Było pianino też. Kupione, że miałyśmy grać na pianinie. Ale Irka nie miała do tego, siostra, zacięcia. Ale uczyła się już dwa czy trzy lata. A ja jeden rok dopiero bębniłam i jedyne, co się nauczyłam, to Gdybym ja była słoneczkiem na niebie [pani Teresa nuci melodię], to bym świeciła tylko dla ciebie, la la la la la la la. I to umiałam grać – o! – jedno. I jakiś walczyk jeszcze. To nie było nasze umiłowanie, ale ojciec miał ambicje. Trzeba było grać. Kobieta musi grać na pianinie. 
AU: Czyli dobrze się powodziło Państwu przed wojną?
TD: Nie, to nie było dobrze. To było średnio. To było tak, że można było na jakimś poziomie życia, ale to nie było żadne… Przyszli bez niczego. Zaczynać po wojnie bez grosza przy duszy od pierwszej pracy ojca – to nie było łatwo. Byli bardzo oszczędni, byli pracowici. Ale oczywiście po ubraniach widać na tych zdjęciach, matka zawsze musiała mieć coś eleganckiego. To już ojciec nie przepuszczał. Po Krakowskim Przedmieściu mogła chodzić śmiało tak jak elegancka dama. Ale zbierali bardzo. Oszczędniej się żyło, na pewno. Zbierali, mieli kupić po 1940 roku gdzieś tak (już było zaplanowane) domek pod Warszawą z sadem. Tu miało być, tak. Tu były takie miejscowości popularne. Z Warszawy niektórzy, ci co mogli, to kupowali domki, bo to było powietrze, bo to było zdrowie i tak dalej. Ale się nie kupiło. 
AU: A mieszkaliście Państwo na Nowym Świecie, tak?
TD: Nie. Potem, po drugim powrocie do Warszawy, po Nieświeżu. Bo przedtem była Warszawa i Nowy Świat (to mnie jeszcze nie było na świecie). Był Nieśwież. I w Nieświeżu się [05A; 00:10:00] długo mieszkało. A później z Nieświeża znowu z powrotem do Warszawy. I wtedy już było trudno bardzo, duże mieszkania były bardzo drogie, a już my chodziłyśmy do szkoły, zaczynałyśmy, więc wszystko było kosztowne. A szkoły tylko prywatne przecież. Do takiej się nie chodziło. Więc było drogie. I mieszkali na Pradze, bo były tańsze mieszkania na Grochowie. Tam chodziłam do szkoły. A w 1939, w 1940 już było upatrzone mieszkanie (już nie pamiętam gdzie) po tej stronie. 
 A ja bardzo lubiłam chodzić, z babcią chodziłam na spacery przez most Kierbedzia. To był mój ukochany most i mój ukochany spacer. Z Pragi do Warszawy. Wychodził na Stare Miasto od razu na plac Zamkowy, Kierbedzia. Był cały obudowany kratą. Jak to się nazywa? To ma nazwę specjalną. Wiedziałam o tych mostach, ale już nie pamiętam. Cały obudowany rzadką kratą. To się szło jakby tunelem w kracie. Dołem Wisła płynęła, a tam widać było Kolumnę Zygmunta i Zamek. I przechodziło się na drugą stronę. Bardzo to lubiłam. Te spacery. I most Poniatowskiego też. Bo Poniatowski miał znowu kanapki takie jakie są teraz, ale wtedy było ich więcej, kamiennych. I tam było też bardzo miło. I park Paderewskiego był bardzo taki, na Pradze. Łazienki oczywiście. To się chodziło wszędzie. 
AU: A proszę powiedzieć jeszcze o rodzeństwie. Bo wcześniej Pani nie wspomniała o tym, a chciałam, żeby się utrwaliło. Miała Pani starszą siostrę, tak?
TD: Tak.
AU: Siostra miała na imię?
TD: Irena.
AU: Irena. I była ile lat starsza?
TD: Pięć. 
AU: A ten brat, który mieszkał z Paniami, to był?
TD: To był cioteczny brat, nie rodzony. On był starszy od siostry jeszcze o półtora roku czy o dwa. Jego matka zmarła, jak on miał roczek. I wychowywała go siostra jego ojca. Właśnie ta ciocia, co tu wszędzie występuje, ciocia Józia, która nam przysyłała paczki na Syberię. Ona go wychowywała po prostu, aż do gimnazjum. Jak już miał iść do gimnazjum, to zamieszkał z nami i był u nas. To była postać troszkę smutna. Bo zawsze miał jakieś przykre przeżycia. Oderwany od ukochanej cioci do Warszawy przyjechał. Bo jeszcze on był u cioci w Nieświeżu. I tu do takiego miasta dużego od razu. A potem, już po wybuchu wojny my wyjechałyśmy na Syberię, a on został znowu tam. I pisał listy przecudne na Syberię do nas, jak tęsknił, że jest rozdarty, że nie wie, czy żałować, że nie jest z nami, czy dziękować Bogu, że nie jest z nami. Bo zawsze było jakoś żyć łatwiej na naszych terenach. 
I potem został… Był w AK w czasie okupacji i to był ten – jak to się nazywa? – ten oddział taki akowski na Kresy. Już zapomniałam. Hlebowicz tam dowodził. A potem, jak Sowieci odbili od Niemców, to postawili takim młodym ludziom warunek: albo idzie do wojska, przedtem mówili, że do radzieckiego, ale potem już ustąpili, że do polskiego, do naszej armii kościuszkowskiej, albo wyjadą na roboty na Syberię, bo tam trzeba dużo ludzi do pracy. Więc oczywiście wstępowali do armii naszej. On wstąpił też. A że miał już dwie klasy gimnazjalne, chyba trzy, to u nich to już oficer od razu się robił. I tak szedł. Skierowali go do oficerskiej szkoły od razu, bo miał takie wykształcenie – ho, ho. Dlatego nie poszedł od razu z frontem, tylko dużo później. Tak że jak on przyszedł (to już babcia opowiadała nam) do Warszawy z oddziałem, to już Warszawa była oswobodzona. Oni szli już dalej. Warszawa była już wolna. I babcia opowiadała, że przyszedł nagle do niej. Odnalazł mieszkanie, odnalazł babcię. I był tak w strasznym stanie psychicznym, że ona się bała po prostu, co się z nim dzieje. Boże, jak on zobaczył Warszawę ukochaną (on już jednak pokochał tą Warszawę przez te kilka lat), w jakim stanie jest (to były te pierwsze miesiące straszne), to on tak znienawidził Niemców wtedy, że coś okropnego to było. I poszedł z całą taką zawiścią, taką złością na ten front. I zginął. 
AU: A proszę powiedzieć, a Pani jaką była dziewczynką? Taką trzpiotką czy taką właśnie… Mówiła Pani często, że była optymistką w późniejszych czasach. A jako taka mała dziewczynka?
TD: Taka trzpiotowata. Byłam najmłodsza, więc byłam trochę… Siostra z bratem trzymali sztamę. Oni byli taką zżytą bardzo, kochającą się parą rodzeństwa. A ja byłam o pięć lat jednak do tyłu, to dużo. I byłam skarżypyta. I oni mnie wytykali, nie lubili, bo byłam skarżypyta. Bali się zawsze, że: – Cicho. Czekaj, bo ta zaraz plota doniesie. Więc tak było. A ja bardzo ich lubiłam, ale uważałam, że jak coś źle robią, to ja muszę powiedzieć mamie. Ale to ja ich straszyłam tylko, to nie było gadanie. Potem mówiłam, już jak teraz: – Przecież ja nigdy nie… Ona mówi: – Tak, my potem wiedzieliśmy, ale w pierwszej chwili to… Raczej byłam taka nie sentymentalna, nie, taka twardo myśląca i chodząca po ziemi. Zawsze się mówiło o mnie zresztą, nawet do więzienia, siostra kiedyś z więzienia napisała jeden z listów do mamy. I ja znalazłam. Jeszcze był jeden kawałek, odczytałam. Trochę miałam nawet żal, nie żal, ale w każdym razie siostra pisała: Nie martw się o Teresę, pilnuj siebie tylko. Nie martw się o Teresę, bo wiesz, że ona zawsze sobie da radę. Taka była opinia o mnie. 
AU: A w czasie tej wywózki i tych lat spędzonych tam na Syberii to jakoś te więzi się zacieśniły z siostrą?  Pani już starsza była.                                                                         
TD: A my zawsze byłyśmy bardzo zakochane w sobie. Ojejku, kochałyśmy się bardzo, oczywiście. To nie miało co się zacieśniać. Tylko że po prostu ona mniej się niepokoiła o mnie, o mamę się niepokoiła. Wiedziała, że ja sobie jakoś poradzę. Ona była po prostu delikatna, była inna. Była delikatnego charakteru bardzo. 
AU: I poszła Pani do szkoły do klasy…
TD: Drugiej.
AU: Do klasy drugiej. I gdzie do tej szkoły Pani chodziła?
TD: To było na Grochowskiej. Na Grochowie. 
AU: I tam przechodziła Pani dwie klasy, tak?
TD: Dwie. I pojechałam.
AU: A co Pani w szkole lubiła najbardziej, jakie przedmioty albo, nie wiem, przerwy? Niektórzy lubią przerwy.
TD: Przerwy. Bo w czasie przerw była sala rekreacyjna, fortepian, pani bębniła i my tańczyliśmy. Uczyliśmy się tańczyć. I to bardzo lubiłam. Miałam koleżankę, przyjaciółkę serdeczną. Bo trzech chłopców tylko było w klasie. I my bez przerwy tańczyłyśmy tylko. Bardzo lubiłam. A tak to dwie klasy, to jeszcze nie zdążyłam polubić coś. 
AU: A siostra gdzie chodziła do szkoły?
TD: Oj, ja nie wiem, jak to gimnazjum się nazywało. Prywatne jakieś gimnazjum. Bo do Rzeszotarskiej raz zdała, a potem nie chodziła. A potem właśnie do tego drugiego, nie pamiętam. 
AU: A pamięta Pani, kim Pani chciała zostać, jak była Pani małą dziewczynką?
TD: A coś tam paplałam, ale… Chyba był czas, że tancerką w balecie, oczywiście. A miałam nogi takie, że absolutnie. Ale mama mi kupiła baletki, żebym się uczyła. 
AU: A skąd ta miłość się do baletu wzięła?
TD: Nie wiem. To już jest wrodzone, dlatego że ja każdy… [05A; 00:20:00] To znaczy kojarzyłam taniec z melodią. 
AU: Chciałam jeszcze zapytać, Pani wspomniała, że dom był rozpolitykowany. Co to znaczyło? 
TD: Że się jak wieczorem, jeszcze przed książką to się czytało gazety. Babcia miała inne gazety. Mama w ogóle jednej i drugiej słuchała i politykę miała w niewielkim poważaniu. A ojciec zupełnie inne. Bo to były różne przecież wtedy stronnictwa: a to, a tamto. I potem się dyskutowało. Mnie to tam nie interesowało, ale były i spory. Bo jeden swoje głosił. Babcia była też polityczna, taka zaangażowana. I ojciec. 
AU: Ale to było tak, że, nie wiem, tata był piłsudczykiem na przykład, a babcia bardziej prawicowa czy…?
TD: Babcia bardziej prawicowa, oczywiście. 
AU: A jaki był w domu stosunek do Żydów, do społeczności żydowskiej?
TD: Może najbardziej babcia jakoś tam się trochę tego. Bo ani mama… Ci ludzie, którzy stamtąd przyjechali, byli jakiś czas na Wschodzie, to z Żydami mieli dobry kontakt. Bo tam było dużo też i różne interesy się załatwiało. Tak że ojciec zupełnie nie miał jakiegoś specjalnego… jak jakiś stosunek, to były żarty. Różne żarty o Żydkach: a to, a tamto. To się mówiło. Tak że ja dziwię się tym przedwojennym Żydom, którzy mówią, że było jakieś prześladowanie i coś. Bo ja tego zupełnie nie znałam. Owszem, mówiło się, że oni tandetę sprzedają, a ceny biorą duże, a że najlepsze miejsca zajmują na kamienice, że są sprytni, o sprycie tym się mówiło. Ale żeby jakaś nienawiść czy coś takiego, to nie było tego. O masonach się mówiło. Masoni to byli, bo walczyli z Kościołem, z religią, to tak, to było. Ale jeśli chodzi o… 
Była taka akcja na przykład, był okres, że: Nie kupuj u Żyda. Były napisy wywieszone: Nie kupuj u Żyda. Bo cały handel oni przejmowali w swoje ręce, rzeczywiście. Bo troszkę tandetne rzeczy sprzedawali, ale tanie. I ludzie szli na to, bo każdy za groszem gonił, przecież było dużo biednych ludzi też. I babcia przychodziła, mówiła: – Widzisz? O, masz. Kupuj u Żyda. Ja nie kupuję. I po jakimś czasie przychodzi z miasta, jakiś ma pakuneczek elegancko zawinięty, mówi: – O, kupiłam dzisiaj sobie coś ładnego. A ojciec mówi: – Tak? A niech mama pokaże. Bo to się mówiło przez trzecią osobę: – A gdzie mama kupiła? – A co to ciebie obchodzi? – Ale gdzie? Mówiła mama, że była na Miodowej dzisiaj. – No, byłam. A na Miodowej to były same sklepy żydowskie. – I co? I co? Gdzie mama kupiła? – A, no bo było taniej, rzeczywiście, i ładne. I tak wyglądała ta babci walka z handlem żydowskim. I tata się śmiał. Zawsze jak przychodziła, coś kupiła, to pytał: – A gdzie to było? Na Miodowej?
AU: A dom był katolicki?
TD: Tak. Bardzo katolicki. 
AU: A gdzie chodziliście Państwo do kościoła?
TD: A to różnie. Zależnie jak tam… Ja ze szkołą chodziłam. To koło szkoły był taki kościół, ten duży kamionkowski, to tam chodziłam.
AU: I na wakacje wyjeżdżaliście Państwo do Nieświeża...
TD: Do Nieświeża, tak. To znaczy to pod Nieświeżem było. 
AU: I tam zastała Was wojna, tak? 
TD: Tak. Na wakacjach. Powinniśmy wrócić do Warszawy, do szkoły na 1 września, a ojciec pisał listy, że: Przedłużcie sobie pobyt, bo wojna się zbliża (to jeszcze przed wojną, przed wybuchem), a rok szkolny będzie znacznie opóźniony. Tak że możecie tam posiedzieć. A tam jest najbezpieczniej. I mamusia siedziała posłusznie. A jeszcze można było wtedy pojechać tam. Nic nie wiadomo, co by było. Siostra pewno byłaby w AK, nie wiadomo, czy na Starym Mieście by nie zginęła. To nic nie wiadomo, co lepsze, co gorsze. 
AU: A pamięta Pani jakiś lęk związany z wojną? Jak Pani się dowiedziała, że wybuchła wojna? 
TD: To nie był mój lęk. Ja przejmowałam lęk otoczenia. Bo byłam, jednak dziewięć lat, dziesięć. Znaczy do wojny my byliśmy przygotowywani, dlatego że szkoły były, to było przed wojną bardzo wszystko przygotowane. U nas była dobra organizacja w Polsce wtedy. Ja znałam jakieś przeróżne wojenne, ale nowe o Śmigłym-Rydzu bez przerwy śpiewaliśmy. To było wychowanie patriotyczne bardzo. Nosiło się – szyło i nosiło maseczki gazowe. Na próbę, w razie gazów. I to dzieci już od drugiej klasy. Ja pamiętam te maseczki. Schodzenie do schronów. To były takie zrobione prowizoryczne schrony i tam szybko trzeba było wchodzić. Przygotowywało się do tej wojny jednak. I te wszystkie bojowe pieśni: Ach, ach, z nami Śmigły-Rydz. I takie różne. Ale nikt nie przypuszczał, żeby ona miała trwać dłużej. A poza tym nikt nie myślał o inwazji ze wschodu. To przecież to było straszne uderzenie. 
W tym dniu… To ja też opisałam chyba, początek wojny w Nike. Zaczęła się wojna. Ojciec stamtąd jeszcze pisał, z Warszawy. Matka była przerażona, oczywiście. Ale jeszcze wierzyliśmy, dorośli wierzyli, że to krótko potrwa, że coś się przewali. I miał być… właśnie tej cioci mojej ukochanej, tej harcerki takiej, syn urodził się na początku sierpnia – 2, 3 sierpnia – w Bydgoszczy. Oni mieszkali w Bydgoszczy. I stamtąd uciekła z tym dzieciakiem oczywiście tutaj. Bo tu jej mąż miał pod Nieświeżem majątek. To znaczy nie on, tylko rodzice jego. Ale tam matka jego mieszkała i brat, rodzina, siostra. I przyjeżdżali na wakacje zawsze też. Strzałkowo to się nazywało. 
I oni przyjechali tutaj, i z tym dzieciakiem byli tutaj. I miał być chrzest tego małego. Trzeba szybko, bo wojna, nie wiadomo, co będzie, szybko dziecko ochrzcić. I 17 września wyznaczony był chrzest. Miał odbyć się u nas właśnie, u mojej cioci-babci i dziadka. Miał przyjechać proboszcz chyba tutaj i chrzcić w domu, już nie pamiętam tego jak było. Ale na wszelki wypadek dziadziuś przygotowywał nas do jakiegoś ataku niemieckiego. Oczywiście nikt o innych nie myślał, że tu może być bombardowanie. Samoloty latały już, już krążyły, już słychać było. Więc w razie nalotu w lesie były przygotowane schrony, wszędzie otoczony schronami dom był. I prędziutko, każdy wiedział, co ma wziąć – wszystko było zorganizowane – jakie rzeczy, które walizki, czyje, kto dziecko, a kto tego. I do schronu natychmiast. Ja miałam przydział: walizeczka nieduża z pieluszkami Krzysia tego małego. Ja miałam nieść. Bardzo byłam dumna – walizeczka z pieluszkami. I nagle siedemnastego… A ciocia-babcia przyszykowała przyjęcie. Nie miało być duże, ale jednakże, bo z tego majątku mieli przyjechać ludzie. Bo Irka miała być chrzestną matką, a brat ojca dziecka z tego Strzałkowa, z majątku, ojcem chrzestnym, miał przyjechać. I w piecyku już były włożone, zapiekały się kaczki faszerowane. 
I 17 września rano nagle jakiś szum słychać było. [05A; 00:30:00] Huk, szum. I dziadziuś wyszedł, co się dzieje. Staś też – ten nasz kuzyn. I krążą samoloty, krążą. Więc rozkaz dziadka: walizki w rękę i do schronu. I zanim my zaczęliśmy wychodzić… Ja byłam dumna z tej walizki – nareszcie idę z walizeczką, z tymi. Idziemy na zewnątrz przez ganek na tak zwane paradne wejście, bo to było tylne wejście, paradne wejście. A tam już idą drogą bajcy. Obszarpane toto, szare. Buty to takie były harmonie zduszone. Straszne. Na głowach te ich czapki z takim czubem. Zmordowane, zakurzone. Jakby nie wiem, po jakiej wojnie przyszli. Ubrani i wyglądali okropnie. Dziadziuś okropnie prz… Wszystkich zagonił do domu i tylko… A ja oczywiście z dziadziusiem za rękę, bo ja go bardzo lubiłam. Ja mówię: – Dziadziu, ja idę. – Dobrze, chodź dziecko. 
Idziemy na ganek. A tam jeszcze ogródek był, a potem dopiero furtka na wyjście. Ja patrzę, a dziadziuś jest blady. A był zawsze rumieniutki, takie miał rumieńce i białe, siwe włosy. Blady jak te włosy. I wąsy miał siwe zakręcone i broda. Wszystko białe. Cały biały. I tylko powtarza: – Jezus Maria, Jezus Maria. Ja mówię: – Ale co dziadziu, co się dzieje? – Nie pytaj dziecko, ja zaraz ich zapytam. Podszedł tam do furtki, jakiegoś tam wywołuje. Mówi: – Co wy tu rob… Coś pyta, bo on po rosyjsku przecież mówił dobrze. A oni mówią: – Idziemy was bronić przed Hitlerem. – Wy, bronić przed Hitlerem? – Tak, prosił nas wasz Śmigły-Rydz. Mamy was bronić przed tym. I wujcio wrócił na ganek i mówi: – No, to już koniec. To już koniec Polski. To ja pamiętam. Bo pytałam: – Dziadziu, ale co się dzieje? Wujciu, bo ja mówiłam wujciu przeważnie. – Wujciu, ale co takiego? – To jest koniec Polski, dziecino. I wróciliśmy do domu i wszystkim powiedział co i jak. I to było jedno wielkie przerażenie, szloch i w ogóle. Ten chrzest to się odbył tak, że rzeczywiście przyjechał proboszcz tutaj. Ale tamten z majątku już nie przyjechał, bo szły wojska przez ten, nie mógł. Tak że ojcem chrzestnym został Staś. Kaczki zepsuły się zupełnie, spaliły w piekarniku, bo wszyscy o tym zapomnieli. Dlatego mówiłam o tych kaczkach, bo nawet się o kaczkach zapomniało. 
I tak się zaczęła druga ta niewola z tej strony. Wtedy mówiłam, że ciocia-babcia i mama zaczęły kopcić papierosy. I tylko z uchem przy radiu. A to takie trzaski były, pamiętam. Nie można było nic usłyszeć, ale wysłuchiwali, wysłuchiwali, co tam mówią. Jeszcze można było coś usłyszeć czasami. 
AU: A co Pani robiła przez pół roku do wywózki? Bo nie chodziła Pani do szkoły?
TD: Nie pół, to było więcej. To było od września do czerwca. 
AU: Tak, więcej. 
TD: Tak. Zimę całą przeżyliśmy tam. Przecież nie mieliśmy ciepłych ubrań. Już tam ciocia kombinowała, szyła ciepłe z koców jakieś coś. Przyjechaliśmy w letnich rzeczach przecież. Co robiłam? Bardzo miło spędzałam czas. Bo na strychu… To była niby leśnictwo, leśniczówka czy coś, dom. Ale on był wybudowany na wzór dworków małych, modrzewiowych, jak to były dawniej w Polsce te dworki, tak zwane szlacheckie. Był bardzo ładny, bo rozłożony. I nad pokojami miał duży strych. I to była moja ulubiona wycieczka zawsze, tam na strych, bo tam zawsze były różne ciekawe rzeczy. Poza tym, że jesienią tam się kładło owoce – były wspaniałe gruszki, które tylko mogły tam leżeć i dojrzewać i wtedy dopiero były wspaniałe, i jabłka, i różne ? [05A; 00:34:46] – a pod tym była jeszcze spiżarnia. I w spiżarni było mnóstwo różnych konfitur, jakie tylko mogą być i ciasteczka zawsze upieczone. I było to tak. Tak było jak w szlacheckich domkach, dworkach. 
Na górze też było mnóstwo zbieranych czasopism różnych. To były roczniki powiązane. Bo jak siedzieli w lesie, to przecież coś musieli zimą robić, więc kupowało się przeróżne, jakie były, miesięczniki, gazety różne. I między innymi był „Płomyk”, to była dziecięca, młodzieżowa gazetka. To ja to czytywałam. Ale były różne inne, takie jak „Moda”, „As”. To były dla kobiet różne miesięczniki. Teraz nie ma takich. Jeszcze miałam kiedyś „Bluszcz” czy jak to się nazywało, takie o modzie, różne nowelki, przeróżne ciekawe te. I nikt nie zwracał uwagi, co ja czytam. Byli zajęci sobą, różnymi sprawami. I ja – myk, myk – na strych i wyciągałam sobie, co chciałam. Ściągałam różne, to nie gazety, to były tygodniki, miesięczniki z przeróżnymi opowiadaniami i tak dalej. Przedtem zaczęłam od dziecięco-młodzieżowych. A potem jak już przeczytałam wszystkie te, to dalej brałam. I to było moje całe zajęcie. 
Dlatego ja bardzo dobrze potem zostałam w wydawnictwie, bo ja bardzo czytałam szybko. W ogóle stronicę to ja przeczytywałam tak, jak tu są czasami wyścigi, że się bardzo szybko czyta. Bardzo szybko czytałam, obejmowałam cały ten. Bo wtedy właśnie tak się nauczyłam czytać. Bo na przykład siostra miała zupełnie inny sposób czytania i trochę dyslektykiem była. A ja chłonęłam po prostu, połykałam strony. I czytałam, i to było moje zajęcie przez zimę, bo tam było bardzo zimno. A jak już było ładnie, zielono, to się biegało przecież dookoła domu. Staś zawsze nawoził piaseczek śliczny, tam były kopalnie piasku specjalne, że piasek się kopało. I do piaskownic. Ja tam lepiłam różne babki. Tak że miałam swoje zajęcia dziecięce. Ale pomagałam w kuchni cioci też, bo lubiłam, wycierałam naczynia. O, to był obowiązek – wycieranie naczyń. Och, nie lubiłam tego, ale to musiałam robić. I tak się tam przeżyło. 
Ciocia-babcia bardzo to przeżywała, bo stale bała się, że to ich wywiozą. Poza tym tak – ona miała trochę… prowadziła sobie tam przy tym domku gospodarstwo. Znaczy nie przy domku, bo to właściwie było… Miejscowi chłopi hodowali, a to było wujcia. I były świnki. To wszystko dobrej hodowli i tak dalej. I wyżynało się to wszystko, całe bydlęta i świnki, jak najszybciej i jadło się bez przerwy, przez pierwsze miesiące to się bez przerwy jadło mięso. I to dobre. Dlatego że wiadomo było, że przyjdą wywozić, to wszystko stracimy. Więc trzeba w sobie mieć zapas, trzeba jeść. A potem się skończyło wszystko, a ich nie wywieźli – wujcia ani babci, ani tego Stasia. Natomiast wywieźli nas. 
Jeszcze co było w robocie? Pasjanse wieczorem. Siedziała mama z jednej strony stołu, ciocia-babcia z drugiej i pasjanse kładły, i pasjanse bez przerwy. Wróżyły i wróżyły, i wróżyły. A wujcio to miał zawsze swoje zajęcia. On tam siedział u siebie, miał swój gabinet i tam… On prenumerował bardzo dużo czasopism nie tylko polskich, ale holenderskich chyba, czy gdzie to była taka hodowla. On był zamiłowanym ogrodnikiem i kochał wszystkie możliwe kwiaty i czytał, prenumerował wszystkie fachowe miesięczniki i hodował piękne róże. I zawziął się, że wyhoduje niebieską różę. Ale nie zdążył, nie udało mu się. Ale wyhodował krzaki, [05A; 00:40:00] na których kwitły różnego koloru róże. Ale był bardzo przygnębiony, rzeczywiście, biedaczyna. I to wszystko tak się odbywało. To był straszny ten okres, te osiem czy ile miesięcy, rzeczywiście. Ale zakończony… 
Pierwszym transportem w lutym, pierwszą wywózką wywieźli leśniczego, który z wujciem-dziadziem pracował. I on miał żonę i dwoje dzieci, i siostrę swoją jeszcze. I dzieciaki – chłopak był starszy ode mnie o rok, a Alina młodsza o rok. I to byli moi koledzy. Tak że ja miałam jeszcze koleżankę i kolegę. Oni przychodzili do mnie, graliśmy zawsze w bitwy morskie, przeważnie w bitwę morską. I śpiewaliśmy czasami razem. I 10 lutego ich wywieźli w pierwszej wywózce. Bo całą służbę leśną wywieźli właśnie wtedy. Tak że straciłam już kolegów, przyjaciół. Nawet nie miałam już z kim się bawić. A oni pojechali do Archangielska. Było tam bardzo ciężko. I nic nie wiem, też właśnie szukałam w tym, ale to jest takie popularne nazwisko, Kowalski, że szukałam w Karcie i nie znalazłam. Tak bym… Teraz to już za późno. Już nie ma nikogo też. Ale żałuję, że ich nie odnalazłam. W ogóle nikogo nie udało mi się odnaleźć. I wujcia. Przecież, ile ja się naszukałam tego dziadzia-wujcia. Może teraz jest. Kiedy tam można pójść, dowiedzieć się jakoś. Ale ja teraz nie chodzę. Kogoś poprosić można. Może by mój pan dyrektor znajomy mógłby znaleźć. 
I co? I tak był ten okres – złamane dzieciństwo. Ja piszę wszędzie, jak to opisuję, to mówię: – Moje dzieciństwo skończyło się 17 września. To był koniec dzieciństwa. Od tego czasu ja musiałam być odpowiedzialna za coś: za siebie, za różne rzeczy. To się już tak samo wpajało, że już się jest właściwie dorosłym, odpowiedzialnym. Bo przedtem co mnie obchodziło? Nic mnie nie interesowało z tych rzeczy dorosłych, a teraz wszystko było ważne. 
AU: 29 czerwca nastąpiła wywózka Pani, Pani siostry i Pani mamy, tak?
TD: Tak. 
AU: I oni przyjechali do domu? Jak to wyglądało?                                                                                                                    	TD: Przyjechali do domu samochodem takim ciężarowym, maszyną tak zwaną. Przyjechali o piątej rano. Też troszkę po dziecięcemu reagowałam, to co zapamiętałam. Bo w tamtych warunkach tam były, tak jak tu na prowincji, to były takie kółka towarzyskie: grali w brydża, grali w karty, w ogóle spotykali się co jakiś czas na dobrym kieliszeczku. Bo to wszystko były nalewki wspaniałe, robiło się tamto. I do wujcia przyjeżdżał lekarz (nie, dentysta chyba) z pobliskich okolic. Kapitan KOP-u. Bo tam był Korpus Ochrony Pogranicza bliziutko, więc kapitan i jeszcze drugi jakiś tam jego zastępca czy coś. Jakiś aptekarz tam gdzieś był też i proboszcz z najbliższego kościoła. To było takie towarzystwo. Ale potem to się rozleciało, bo ci do wojska, ci to, tamto. 
Ach, jeszcze jedno. Jeszcze to muszę powiedzieć. 17 września, po tym uświadomieniu, że zabierają nam ziemię ci Rosjanie, że wkroczyli bolszewicy, wujcio był taki strasznie przejęty, okropnie. I tak chodziliśmy od drzwi do drzwi. A było takie tylne wejście i przednie wejście. Paradne i ? [05A; 00:44:23].

[5B; 00:00:00]
[00:00:00-00:00:32 – powtórzona końcówka pliku 5A; 00:43:52-00:44:24]
[nagranie od 00:00:33]
 TD: I w pewnej chwili słyszymy, że konie jadą. Więc wujcio wybiegł przed dom. Z tej strony nie ma, z drugiej strony. Staś mówi: – Tam, tato. Tam, tam, z tamtej strony. Leciały konie, cudne takie wojskowe. Ja pamiętam je do dzisiaj, te konie. Kasztany śliczne. Bo wojskowe konie to były piękne przecież. Ze trzy czy cztery tak pędziło i ci wojskowi, oficerowie na tym. I tylko wujcio krzyczy: – Dokąd jedziecie?! – Jak się jedzie? Niech pan powie prędko, musimy jechać, gdzieś chcemy na północ, do Wilna. My musimy się przedostać do Wilna. Jeszcze liczyli, że się uratują. I wujcio mówi: – Tak, tak, panowie. Prosto. I tłumaczył im: – Na północ drogą, przesieką – coś tam tego – Tam, prosto, prosto. I oni pędzili tam, polecieli. To ja to mam cały czas w oczach. Potem jeszcze myślałam: Boże, oni zginęli gdzieś tam po drodze. 
Wywózka. Więc przyjechali o godzinie piątej rano. Zapytali mamę, czy mama się zgłaszała na wyjazd do Guberni? – Tak. – To właśnie przyjechaliśmy po was. Pociąg stoi, czeka w Horodzieju. Horodziej, taka miejscowość, stacja kolejowa. – To pakujcie się prędko. Tylko prędko, nie mamy czasu. Jeszcze jedziemy po innych. Ciocia zaczęła wypytywać, dopytywać, zahaczać ich jakoś, żeby… Jedna ciocia tylko ? poczuła [5B; 00:02:17], że to nie jest prawda. Ale nie było rady, jedziemy. Trzeba było nie pojechać, ale zabraliby pewno potem następną. Nie wiem, co by było, gdyby się mama uparła i nie pojechała. Ale nie znam takiego przypadku. Aresztowaliby albo coś. I w samochód. Samochodem do stacji kolejowej. Tam stał długi, długi ciąg wagonów. Było tam czterdzieści chyba wagonów. Potem odczepili trochę. I tam szloch, krzyk. Bo to dużo bardzo żydowskich rodzin było, a oni są tacy płaczliwi, strasznie, okropnie, tacy krzykliwi. I dzieci małe. I matka była w strasznym stanie, rzeczywiście. Ale co miała robić? Mieliśmy tylko tam, wiem, że puszkę, taka była przed wojną odżywka dla dzieci Enrilo, nazywało się. To było to Enrilo. A potem ciocia jeszcze przesłała przez chłopa jednego jakąś puszkę cukru, masła kawałek, słoniny kawałek, bochenek chleba, dwie butelki mleka chyba – co się dało do jedzenia – boczku jakiegoś kawałek. I do widzenia, jedziemy. W przeciwnym kierunku. 
W wagonie było kilkoro dzieci. To wszystko siusiało. Te pieluchy schły na tym. Nie było w czym prać. Przecież smród się robił. Ale prycze były dwa piętra. Na dole mama z siostrą była i ja – wszystkie trzy. Ale jakaś pani była na górnej pryczy i zapraszała mnie do siebie, bo tam było okienko malutkie. Okienka w tych bydlęcych wagonach są tak pod dachem. Ja tam właziłam, patrzyłam stale w tym okienku. Z początku to jeszcze były nasze tereny normalne: domy, wsie, ludzie. A potem zaczynała się pustka – pustka, pustka, pustka. Nic. Ani domu, ani miasteczka, ani wsi. Nic, nic. Co jakiś czas potem stacja i tam wybiegały dzieciary obdarte, ubrane okropnie. I tylko krzyczeli: – Konfietki, konfietki! Chleba, konfietki! Oni już nie pierwszą taką wywózkę widzieli. I jeszcze ludzie nasi z wagonów rzucali im cukierki. I oni łapali. 
Mężczyźni już wiedzieli, kiedy przekroczyliśmy granicę dawną polsko-sowiecką. To już było po przekroczeniu. Tak, bo to było bliziutko. Granica była tuż od nas przecież. I las, i las albo pusto. Łąka pusta. Tam w ogóle na tych terenach nie było ludzi, życia, nic. I tylko wieczorem raz wypuszczali, otwierali wagony, stawali szeregiem. Cały jeden długi wagon był wypełniony bajcami, żołnierzami. I ci żołnierze wszyscy otaczali z wszystkich stron pod bagnetem i trzeba było załatwiać swoje potrzeby na oczach wszystkich. Ja pierwszy raz widziałam mężczyznę takiego jak… Różnie to było – raz na dzień, raz na dwa dni dawali kubeł wody. To był upał, przecież pić się chciało. Co to jest kubeł wody na wagon, na dwadzieścia pięć osób. I na środku wagonu była taka rynienka zrobiona z deseczek i tam się w razie takiego przy tego, to można było tam siusiu robić. 
AU: To były upały wtedy, tak?
TD: Tak. 29 czerwiec, to już zaczynały się upały. Już komary, już różne owady i tak dalej. I ten brud, ten brud. Przecież nie ma mowy o umyciu, o czymkolwiek. Wagony co?
AU: Przepełnione były?
TD: Nie, to było tak wyliczone już, że były te prycze. Były cztery rzędy prycz po dwie, w dwóch poziomach. To ile tam w sumie… Bo były o połowę mniejsze wagony, a drugie były podwójne, więc to różnie tak było. W każdym razie człowiek przy człowieku spał na tych pryczach. Ale każdy miał miejsce do spania. 
AU: A to prawda, że umierali starsi ludzie w tym transporcie?
TD: W tym ja nie... Właśnie to tak… To było zimą. Zimą było rzeczywiście makabrycznie. Oni zamarzali tam po prostu. W lutym jechać w takich warunkach to była… Byli ciepło ubrani, ale mimo to to było rzeczywiście. My mieliśmy to, że jednak lepsze, że jechaliśmy w takiej porze ciepłej. Duszno było. Można było to okienko uchylić jednak, więc tam trochę tego powietrza wchodziło. I komary jednocześnie. Ale było ciepło. Tylko głodno oczywiście. Bo dawali albo wodę, albo wiadro zupska jakiegoś. To się nazywało zupa, a to była kasza jaglana. Teraz jest u nas, pokazała się, ja na nią patrzeć nie mogę. Ona zupełnie się nie rozkleja. To jest bez glutenu kasza. I taka krupa. Osiada kasza na dnie tego wiadra. Tam warstwa, a tu woda przezroczysta i parę kropli oleju na wierzchu. I to była zupa. I chleb. Po kawałku chleba tam jakimś dostawaliśmy. I tak się jechało. Już dokładnie ile to, trzy tygodnie chyba były. I potem pieszo, potem wozami, potem wodą, tą nieszczęsną rzeczką Tawda. 
AU: To była barkami, tak, przeprawa?
TD: Barkami to było… Barkami, tak. Ale tu był krótki odcinek i to były innego rodzaju barki. Barki to były przede wszystkim na Amu-darii, już potem w Uzbekistanie. To była rzeka olbrzymia. Olbrzymia. Ja sobie nie wyobrażam, jak oni teraz mogli wysuszyć tą rzekę. Spuścili wodę zupełnie w inne kierunki, tam nie ma. To była piękna, szeroka rzeka. To tam były barki. 
Śmy z tymi barkami, jak ja brałam udział w zorganizowaniu tu w naszym kole sybirackim umieszczenia tablicy pamiątkowej, poświęconej Sybirakom w kościele świętego Stanisława Kostki. Tam jest taka duża, podłużna, długa tablica. Tutaj taki orzeł piękny, wypukły, tory kolejowe i napis duży. To jest nasza tablica właśnie. I jak było poświęcenie tej tablicy, to kolega mój, przewodniczący mówi: – Słuchaj, ty masz znajomości w kurii – bo ja akurat tam pracowałam jeszcze troszkę społecznie i u biskupa Miziołka – to poproś, żeby poświęcił ktoś nam uroczyście tą… To znaczy nabożeństwo i tak dalej. I Miziołek oczywiście się zgodził. On bardzo przejęty był tą Syberią. [05B; 00:10:00] Nic nie wiedział o tym, bo ci ludzie stąd to nie wiedzieli nic. Ja mu opowiadałam. Ja mówię: – Ale to, ekscelencja jakąś mowę nam wygłosi chyba też. Pani ta była, pani… o której pani wspominała. Aktorka ta, co że ? duże włosy [05B; 00:10:17] ma. 
AU: Janowska.
TD: Janowska. Tak, bo jej rodzina była tam też wywieziona. Janowskiej siostra chyba była. Więc on: – Dobrze, ale pani mi musi coś napisać, naszkicować, bo ja nic nie wiem. Żebym jakiegoś błędu nie popełnił. To ja wypisałam mu dziesięć stron na maszynie. Mniej więcej co o tym trzeba powiedzieć. Biskup Miziołek bardzo umiał… zapamiętywał, przerabiał po swojemu, powtarzał i bardzo dobrze mówił. I tu mówił, wszyscy… Janowska się spłakała… Boże ojej, jejku – nie mogła usiedzieć tam w kościele. A potem, w pewnym momencie ja chciałam wybuchnąć śmiechem, bo… I ta rzeka… Bo tam był taki ciekawy jeden przykład, ja mu dałam. 
Chłopczyk po Komunii był Pierwszej już i matka na Syberię wzięła jego mundurek od Pierwszej Komunii. I tam płynęli właśnie i on umarł, ten chłopczyk. Miał dyzenterię czy coś. I wieczorem statek dobijał do brzegu i wychodziło się na tratwie i tam na takich schodkach i chowało się. I ta matka go chowała właśnie tam w tym mundurku. I nic, tylko powtarzała: – Jak to dobrze, że ja wzięłam ten mundurek. Jak to dobrze, że ja wzięłam ten mundurek. W tej rozpaczy takiej strasznej. Ale ksiądz biskup przejęty bardzo też opowiada: – Bo tam się płynęło i tam wsadzali na olbrzymie tratwy i tratwami spływali do… Ja sobie myślę: Tysiąc osób na tratwie czy dziewięćset sobie nie wyobrażam. A on barki nigdy nie słyszał, nie znał, co to jest barka. I tratwę puścił. Już nawet nie mówiłam mu potem. Tylko myśmy się naśmiewali, ci Sybiracy. Na tratwach. – Teresa, gdzieś ty płynęła na tratwie? 
AU: Chciałam jeszcze zapytać o jedną rzecz. W transporcie przez trzy tygodnie Pani, mała dziewczynka – co robi mała dziewczynka przez trzy tygodnie?
TD: Patrzy się przez okno. Okienko miałam, bez przerwy patrzyłam. Bo były zakręty różne. Na przykład: skąd wiem, ile było wagonów? Nikt nam nie mówił przecież. Ale jak pociąg zakręcał, tak, to tu był koniec pociągu, a za dużym zakrętem początek widziałam. I ja miałam czas policzyć wszystkie wagony. Bo zakręca. Jakby prosto jechał, to nic by się nie dało, ale ponieważ był zakręt, ja sobie liczyłam i wiedziałam, że było czterdzieści wagonów. I to było dla mnie ciekawe zajęcie bardzo – liczyłam. 
AU: A pamięta Pani nastrój, jaki panował? Bo mama była przygnębiona na pewno, prawda?
TD: Przygnębiona?! Mama była – mówiłam pani przecież przedtem – była zrozpaczona. To był w ogóle człowiek zmarnowany kompletnie. Ona sobie nie wyobrażała, jak ona na Syberii… Ona, nigdy nie pracująca. Przecież to była pani domu, nic więcej. I z dwójką dzieci. W końcu 15 lat to też jest jeszcze… I potem o tym śnie opowiadałam pani, o tym, że się przyśnił jej jakiś człowiek z takimi włosami. 
AU: A Pani jaki miała nastrój wtedy? Co Pani wtedy myślała? Bała się Pani?
TD: Wtedy za mała byłam, żeby wyobrażać sobie coś. Nasłuchałam się tego, co to jest, coś pewno przykrego będzie, tylko myślałam: Ale żeby byli koledzy, żeby tak tam Jurek i Ala byli. Ach, jak by to było fajnie. 

[06; 00:00:00]
[początek nagrania 00:00:27] 
TD: ...się pani pytała, czy umierali. Nie, ja nie znam przypadku śmierci w drodze. I w ogóle na Syberii były dwa przypadki, rzeczywiście. Na zapalenie płuc zmarła jedna pani, jeszcze ktoś tam. To tak. Dwa też. A zetknęłam się z takim zjawiskiem opisywanym dopiero w szkole. Miałam taką koleżankę starszą od siebie troszkę, Wandę Mickiewicz. Bardzo ładnie się nazywa, bo Mickiewicz. Stefcia – nie, Boże, nie pamiętam – Wanda chyba, Mickiewicz. I ona opowiadała mi, była bardzo złamana, przygnębiona. Była bardzo zgnębiona, stłamszona. A była odpowiedzialna za trzech braci właściwie, bo miała jednego brata pięcioletniego, drugiego – już tak z dziesięć lat miał, a trzeci to był dorosły już, był starszy od niej chyba. A ona miała 17. I ona była tam głową rodziny i opowiadała mi, jak to było. Ich wywieźli całą rodzinę, znaczy ich – jeszcze jeden brat był w wojsku już u Andersa, Jeszcze – ich było pięcioro dzieci: te dzieci, rodziców, dziadków i wujostwo. Pół wagonu towarowego to oni byli, Mickiewicze zajmowali. 
I ona mówi, że to było tak, że (ich zostało tylu tylko) był taki okres, że ona, jak się budziła rano, to macała ręką delikatnie dookoła, czy ktoś leży zimny. Bo kolejno poumierali: babcia, którejś nocy następnej… Na pryczach dużych spali, w barakach dużych na pryczach. I ona rano macała. Nie, babcia zimna. Potem dziadziuś był, potem matka, potem ojciec, potem wujek i ciocia, i jedno z rodzeństwa. Już nie wiem, które. Chyba malutkie to było. Więc tego ja przedtem nie znałam, nie wiedziałam, że tak było. Taka panowała tam epidemia, nie wiem czego. Bo to było zimno. Więc z zimna chyba. Zapalenie płuc czy… Ona była zawsze smutna, zawsze taka smutna. I też jej tutaj nie odnalazłam. Już nie spotkałam się z nią więcej. 
Były różne po drodze, spotykało się tragiczne wypadki. Na przykład był taki okres, że jak już po amnestii wyjeżdżaliśmy na południe, skierowali nas polscy oficerowie wtedy, kierowali transporty, to nie było jeszcze takich zorganizowanych transportów – eszelonów, jak oni mówili, tylko każdy na swoją rękę jechał. Łapał pociąg i w tym kierunku jechał. I to różne były. Przeważnie jechało się towarowymi, ale i były osobowe też. I kiedyś udało nam się dostać do pociągu eleganckiego: normalny pociąg, wagony osobowe. Ale bardzo krótko tym jechaliśmy. I duża nasza grupa polska była. I wsiadamy, a tam ktoś krzyczy: – Boże, to nasze wagony! I rzeczywiście, czytają tabliczki (tak zwane tabliczki mianowe wagonu), a tam napisane: wagon, numer, zajezdnia Lwów. To były nasze ze Lwowa (po polsku napisane to było), nasze wagony. I my na dalekim Uzbekistanie, w Azji jechaliśmy swoimi wagonami, ukradzionymi nam z Polski. To była straszna radość. I płakali, i całowali te wagony. Bardzo był wzruszający taki moment. 
AU: Powiedziała Pani o tym, że była samotna przez ten pierwszy okres, tak? Była Pani właściwie sama.
TD: Cały czas poza szkołą. Dlatego że stale wszyscy pracowali. A ja zostawałam. Ja nie pracowałam, więc ja załatwiałam różne… Ja byłam gospodynią odpowiedzialną. Ja gotowałam, chodziłam… W Uzbekistanie to było tak, że trzeba było coś wymienić, coś załatwić, żeby coś zjeść. Więc ja chodziłam do tych wszystkich Uzbeków i załatwiałam. Czasem mama ze mną, jak wyrwała się z pracy, to szła. Bo nie miałam rodzeństwa. Akurat tak się złożyło, że tam… Nie rodzeństwa, tylko rówieśników nie miałam, kolegów, koleżanek. Dopiero w szkole były. I tam już były przyjaźnie. Ta Kazia, która jest na zdjęciu ze mną. To już tam miałam dużo. A potem już na Ukrainie ten rok to wszyscy byliśmy razem, znajomi zaprzyjaźnieni, to już tak nie było samotnie. Ja już dorosłam, już byłam większa.
A jeszcze taka historyjka z Ukrainy. To znaczy jeszcze z Uzbekistanu. Tam z nami był pan Abramowicz (jest na zdjęciu). On był felczerem wojskowym w Wilnie przed wojną, został wywieziony. Po różnych kolejach losu był naszym naczelnym lekarzem, opiekował się stroną zdrowotną w naszej akurat grupie, bo to różne były te grupy. Potem poznał taką (jak to mężczyźni), to była, nie wiem, Ukrainko-Żydówka czy Rosjanka, też wywieziona. Bo z Wilna czasami wywozili, nie wiadomo dlaczego Ukraińców. Nie z Wilna, a ze Lwowa. W każdym razie ona tam była nie z nami, ale przyłączyła się do nas. Bo ona nie była na tych papierach, na tych prawach co my. Ale po polsku mówiła i tak dalej. I bardzo energiczna była, bardzo. I ona się oczywiście zaopiekowała panem Abramowiczem i byli jako para. I po jakimś czasie… Ona miała bardzo dobre serce. 
Była jeszcze taka rodzina u nas Wronów. Nazywali się Wronowie. I tam wymierali kolejno ludzie. Dosłownie, cała rodzina powymierała. I został jeden chłopaczek. Jak on miał na imię? Wrona… Oj, nie pamiętam. On tu gdzieś był w Polsce, bo wiem, że chyba u jezuitów czy gdzieś był taki zakonnik, który przyjechał, wiem, że był Sybirakiem. A ten dzieciak został sam zupełnie i potem słyszałam, że po powrocie do Polski poszedł do seminarium. I był sam. On młodszy ode mnie był o kilka lat. I ta pani Zoja (pani Abramowiczowa późniejsza) zajęła się nim, po prostu go adoptowała. I wzięła tego chłopaczka ze sobą. Dzięki temu on wyżył, uratował się. 
A później znowu dalej jechaliśmy gdzieś tam i potem… Nie, to jeszcze tam w Uzbekistanie też zabrała, znalazła się nagle skądś gdzieś Żydóweczka polska. To w transporcie, w drodze. Ona się gdzieś zgubiła. Dwanaście lat miała chyba, dziesięć, dwanaście. Ale już nie mogła oszukać. Jakby była tutaj, w Polsce, toby od razu ją Niemcy, ? rozliczyliby [06; 00:08:40] się z nią, bo taka klasyczna Żydówka, jeszcze do tego bardzo zasmarkana zawsze i mówiąca po polsku tak z żydowska też. I sama była, bo jej wszyscy umarli. Matka umarła ostatnio. Ojca przedtem jeszcze zamordowali chyba. W każdym razie została sama. I Zoja wzięła ją też do siebie pod opiekę. Na Ukrainie byliśmy tam, tak w pobliżu razem mieszkaliśmy i ja z Zoją bawiłam się… nie z Zoją, a z tą małą. Ona nazywała się Ryfcia. Chyba Ryfcia. Ale chciałam tylko powiedzieć, że ona zawsze powtarzała, że nie, że ona musi być z Polakami. Bo tak pytali, gdzieś tam byli Żydzi, to że może by ona wiedziała, że ona jest Żydówka. Ona mówi: – Nie, nigdy. Zawsze będę z Polakami, bo mamusia jak umierała, to mi powiedziała: „Tu masz dowód... – ona miała dowód jakiś mamy – „... i zawsze mów, ty jesteś Polka. Nie żadna Żydówka, nie Rosjanka. Ty jesteś Polka. [06; 00:10:00] I tylko masz być z Polakami. To przeżyjesz”. I ja muszę być z wami. I tak była rzeczywiście, ta Zoja nią się opiekowała i przyjechała do Polski. Co dalej, to już nie wiem. 
AU: A pamiętam Pani swoje pierwsze wrażenie, jak dotarliście do tego posiołka. To był posiołek Kuryniewo, tak?
TD: Uhm.
AU: Pamięta Pani takie pierwsze wrażenie, jak tam dotarliście?
TD: Straszne było, przykre wrażenie, po nocy znaczy. Bo zmęczeni, przecież tyle podroży, tyle tego strasznego… Tygodnie męki takiej pątniczej. I przyjechaliśmy, nareszcie można wypocząć. Jest baraczek wybudowany. Wydaje się, że czysty. Drewno wszędzie. Tam w ogóle się nie używało gwoździ do zbijania. Bo to z pali zbity. Tylko pale łączyło się mchem. Ale to były szczelne wszystko, cieplutkie. Wydawało się cudownie: są prycze, jest stół jeden, jest piec na środku. I wszyscy idą, te dwanaście osób nas (bo to były cztery rodziny, razem tam zamieszkały) spać. 
I po jakimś czasie wszyscy się zrywają kolejno. A tam pełno, czarne ściany od pluskiew. Nie dało się w ogóle uleżeć. Pluskwy przetrzymały… Ile one mogą przetrzymać. Bo przecież ostatni tam transport, który był, to był jakiś rok temu czy coś, mówili ci miejscowi. I one przeżyły. I wypełzły natychmiast. I już po spaniu było. Ale rano od razu chłopcy się wzięli, nasi harcerze kochani… Coś trzeba robić, coś działać. Co tu robić? I jakiś miejscowy im poradził. Znaczy tam nie było miejscowych, ale z władz któryś żołnierz czy któryś, że tam jest jama i tam jest niegaszone wapno. Bo jest wapno gaszone i niegaszone. Jak się używa wapna do malowania, to się bierze gaszone. A to było niegaszone, żrące, wyżerające. Nie powinno się używać. I chłopcy poszli, nabrali tego wapna. Żrące, nie żrące do jakichś puszek, kociołków, do czegoś. I całe to mieszkanie w ciągu dnia wychlapali. Całe mieszkanie – jedno pomieszczenie, taki duży barak. Ani jednej pluskwy nie było, wszystko wyginęło. To był nasz ratunek. I co, pierwsze wrażenie to było straszne. Bo tak to nawet ładny domek, to było lato, las dookoła śliczny. Przecież tam jest pięknie w ogóle. Tajga jest piękna. 
AU: I w tym baraku mieszkało ile, cztery rodziny?
TD: Cztery rodziny, po trzy osoby każda. Dwanaście osób. Każdy w jednym kącie. 
AU: I jak się stosunki układały przez te lata?
TD: Doskonale. Tak. To była ta babcia z wnukami. To była pani policjantowa z malutką, co napisała do gazety, z tą Danusią i Stasiem moim kochanym, który teraz odszedł. I ta pani z Haliną i z Wiktorem. I my. Nie było żadnych zatargów, absolutnie. 
AU: I tam była Pani ta pierwsza miłość, tak?
TD: To już nie wiem która miłość. 
AU: Może nie pierwsza, ale wspomniała Pani, tak, że tam był Pani chłopak. Zbyszek i Tolo?
TD: Mnie się podobał Tolo, a ja się podobałam Zbyszkowi. Tak było. Ale Tolo biedny był bardzo, słaby bardzo i nie przeżył tyfusu plamistego, zmarł.
AU: Czy to było tak, że (tu jest napisane) transport był żydowski, a Wy byliście czterema chrześcijańskimi jedynymi…
TD: Nie, nie tak. W naszym posiołku tak się złożyło, ale transport był większy. Bo oni rozsadzali do kilku posiołków. Nie to, że żydowski. Nie można powiedzieć, że żydowski. Transport był uciekinierów. To było dla uciekinierów, którzy… Oni ich tak nazwali. Rosjanie nas nazwali tak. To byli bieżeńcy. Po rosyjsku jest bieżency. Chodzi o to, że oni uciekli od Niemca do Rosji. I oni tak mówili: – Przecież chcieliście być, uciekaliście od Niemców do Rosji, do Sowietów. A że tam akurat w większości to byli Żydzi, dlatego że nie było takich… To my byliśmy wyjątkowo, a przeważnie byli miejscowi wywożeni. Od Niemców tak nie uciekali. Trochę tak. To była ta babcia właśnie. A był taki moment, że Żydzi nagle wszyscy (ci bogaci) zaczęli uciekać od Niemców, a Rosjanie ich nie uznali za swoich sprzymierzeńców i wysłali dalej, do siebie. 
AU: Czyli w Waszym posiołku…
TD: W naszym były cztery rodziny nasze, to znaczy katolickie, potem była jeszcze jedna katolicka. To była ciocia… Zabrała swojej siostry troje dzieci i była tam też, pani Brzostowska. I jedna była prawosławna. To też Polka, tylko prawosławna tam z Kresów, była. A pozostali to byli Żydzi.
AU: A jak układały się stosunki polsko-żydowskie tam?
TD: Bardzo dobrze. Bo to byli kulturalni bardzo Żydzi. Nie ci, co się mówi, tacy krzykacze i kłótliwi, tylko byli normalni, kult… Tam były rodziny… Siostra miała dwie koleżanki, z którymi się, tam chodziła, przyjaźniła, które w ogóle nie znały języka żydowskiego. One tylko po polsku mówiły, ślicznie po polsku. Tak że to byli zamożni bardzo Żydzi. Inteligencja żydowska, która (bardzo dużo było przed wojną inteligencji żydowskiej) była bardzo kochająca Polskę i sprzyjająca Polsce. To nie byli ci, co się zamykali w swoich gettach i broń Boże nie wyjść do tego, tylko to byli Europejczycy. 
AU: A pomagali Wam jakoś? Bo Pani mówi, oni byli zamożni?
TD: Nie. O pomocy nie było mowy, bo swoim nawet… Nikt nie ma tego, żeby tak pomagać. Nie, tam nie było mowy o pomocy, bo każdy miał to, co miał, a miał przed sobą przyszłość nie wiadomo jaką straszną. Już w skrajnych przypadkach to się pomagało, oczywiście. Ale nie było się czym dzielić, po prostu. A oni mieli złoto, brylanty, mieli różne futra i tak dalej. Ale to nie można było ? [06; 00:17:16] tego. Bo kto tam kupował. Oni sprzedawali za tanie pieniądze. Zresztą mama miała złoty zegareczek od ojca, jeszcze ślubny chyba. Bardzo ładny, złoty zegarek, taki spory. Sprzedała go za dwa kilogramy chleba. 
AU: Mówiła Pani, że tam był głód. Znaczy doskwierał głód.
TD: To nie tam. To sprzedała już po drodze, jak jechaliśmy do Uzbekistanu, po drodze. Po prostu w pewnym momencie, był taki moment, że nie było już co jeść. Więc poszedł zegarek. 
AU: A tam co najbardziej doskwierało?
TD: W Kuryniowie?
AU: Tak.
TD: Głód oczywiście i praca. Ciężka praca i głód. Ale tam było dużo mężczyzn, bo to były całe rodziny wywożone, więc mężczyźni silni czasami byli. Jeden dziadziuś taki był, to biedny tam chyba zmarł potem w żydowskiej rodzinie. Ale to była ta biedna rodzina żydowska, która miała sześcioro dzieci i dziadków, i w ogóle. Dostał przepustkę, poszedł do lasu, żeby nazbierać tam czegoś, jagód czy grzybów, już nie wiem. Bo tym się dożywialiśmy, to nas ratowało. A to był stary człowiek, stary, taki schylony. I wieczór przyszedł – dziadka nie ma. Noc – nie ma. Wszyscy szukali i alarm się zrobił. Ci nasi enkawudziści już też tam jakieś w oknie stawiali coś, żeby go… Ale powiedzieli: – Trzeba do rana czekać, rano będziemy szukać. A on nad ranem przyszedł biedaczyna. I to było przerażające, bo ja pamiętam, że ja go widziałam. Miał wygryzione zupełnie powieki. Tutaj czerwono tak było. Obwódka czerwona i gałki. Meszką małą, muszki czarne małe. To jest takie świństwo, że od tego się nie można opędzić. Jadowite okropnie. Mają straszny jad. On zbłądził i obsiadły go te meszki i tak mu tu strasznie wygryzły. I on potem zmarł, staruszek. 
AU: A Panie chorowałyście przez tamten czas?
TD: Tam się nie choruje na przeziębieniowe choroby. Klimat tamtejszy nie dopuszcza w ogóle bakterii, które wywołują przeziębieniowe jakieś schorzenia. Tam nikt nie chorował ani na katar, ani na gardło, ani na kaszel, ani na zapalenie płuc. A ludzie z gruźlicą [06; 00:20:00] stamtąd wychodzili zdrowi. W Polsce, w domu byli leczeni na gruźlicę, a tam wszystko przechodziło. To jest taki klimat. Tam nie ma bakterii tego rodzaju zupełnie. Mróz dochodził do czterdziestu dwóch stopni. Latem z kolei trzydzieści osiem temperatura, trzydzieści sześć, wysoka bardzo. Ale to króciutko. Lato trwało dwa, trzy miesiące i koniec. I od razu zima. To plus był tego pobytu tam, że rzeczywiście ludzie nie chorowali na tego rodzaju… Były biegunki, były takie rzeczy. Owszem, na zapalenie płuc chorowała jedna z kobiet. I zmarła chyba. Wozili ją do szpitala, zawieźli, ale to było za późno. Ale tak to tam nie było śmiertelności. Natomiast w Uzbekistanie to już było strasznie. Tam były wszystkie choroby możliwe. Już najlepszy dowód, jak ci, którzy jechali z Andersem na… Przecież to były obozy zorganizowane przez wojsko, przez oficerów. Lekarzy ściągnęli wszystkich naszych. Bo tam było dużo polskich lekarzy wywiezionych też. I nic nie pomagało. Nie mogli zaradzić temu tyfusowi. Tam setki leżą, tam cmentarze olbrzymie zmarłych na tyfus. 
AU: A w tym pierwszym miejscu, tam był obowiązek pracy, tak? I kto…
TD: Wszędzie był obowiązek pracy. 
AU: Wszędzie był. I co tam się robiło? I tam pracowała mama i siostra, tak?
TD: Tak. Mama, mówiłam, u tego lekarza, felczera pracowała w przychodni. 
AU: Ale w tym pierwszym posiołku?
TD: W pierwszym, tak. A siostra… Była brygada młodzieżowa tak zwana i chodzili do lasu. W lesie były spuszczane, to się mówi – spuszcza się drzewo, spiłowuje. Trzeba potem obciąć gałęzie, poskładać i tak dalej. Wszystkie te roboty leśne, ciężkie. Drzewa dochodziły do metrowej średnicy. To były olbrzymy. To były olbrzymy drzewa. I to trzeba było piłować. Nie było elektrycznych żadnych pił. Wszystko ręcznie. Nie wystarczyło długości piły, bo ledwo można było nią ruszyć. I potem, żeby w którą stronę dobrą trzeba uważać, żeby spadały te pnie. To mężczyźni. To byli często młodzi, silni mężczyźni. Ale była bardzo ciężka praca. I potem to oczyścić, do czystego pnia wszystko. I to ściągnąć nad rzekę i rzeką były spływane, na spław tam gdzieś do jakiegoś portu, nie wiem dokąd. Jedyna tam praca to właśnie to. Poza tym były okresy, że trzeba było posadzić kartofle, bo było pole kartoflane, kopać tam. To już kobiety, młodzieżowa brygada sadziła las, młode sadzonki wsadzali. Takie różne prace przy tym. 
AU: A Pani musiała szybko wydorośleć i się zajmowała…
TD: Gospodarstwem. Paliłam garnki. Teraz też to zresztą robię. Tam miałam jeden garnek, ale niestety zawsze zapominałam w czas sięgnąć łyżką do… A to były albo grochówka, albo z owsa krupnik. Bo tam albo jęczmień, albo owies, dawali ziarno. Takie ziarno oczyszczone tylko z tych łusek oczywiście. I tak to nigdy nie dogotowało się. Rozsypywało się to na desce i butelką (trzeba było zdobyć butelkę) szklaną to się wałkowało. I w ten sposób takie niby płatki wychodziły z tego i szybciej się gotowało. Poza tym groch był jeszcze, to ten groch zawsze mi się zdarzało przypalać właśnie. Ale i te kasze. I tak na zmianę: grochówka, krupnik. Bez tłuszczu. Owszem, ciocia-babcia przysłała kawałek – raz, drugi raz – słoninki. To się brało jeden plastereczek. Ja miałam wyznaczony ile. Kroiłam i smażyłam i to była zaprawa do zup. Olej był.
AU: A jakieś mięso przez ten czas?
TD: Nic. Przez cały czas mięso można policzyć na jednej dłoni chyba, ile razy jedliśmy mięso. 
AU: A pamięta Pani, za czym tęskniliście, za jakimi przysmakami na przykład?
TD: Opowiadali sobie stale: – Jak przyjadę, to zjem tam tego owego. A potem to już przestało nawet to bawić. 
AU: A Pani miała jakąś tęsknotę?
TD: Nie. Tam się nie myślało co. Chciało się po prostu jeść. I myślałam o chlebie bez przerwy. Bez przerwy myśl o chlebie prześladowała nas wszędzie i na każdym kroku nieustannie. 
A mięso było, kilka razy w Uzbekistanie osła zabili i było ośle mięso. Bardzo smaczne zresztą. Wszyscy mówili, że to lepsze niż cielęcina. Ale to się po kawałeczku dostało tego. Czasami u Uzbeków poczęstowali… Oni mieli kury, więc jakimś kawałkiem kury. Baranina. Ja baraniny – byłam głodna, umierałam z głodu, ale baraniny do ust nie wzięłam, trudno. Baranina czasami była u Uzbeków. I jeże jedliśmy. Bardzo dobre mięsko było. Ale to rzadko. To mężczyźni tam łapali. Żółwie były dalej koło pustyni, ale my nie dostaliśmy nigdy. Tak że z mięsa to było nic. Wędliny żadnej, w ogóle nie wiedziałam, co to jest wędlina. Jedyne to mleko jeszcze było, to mleko można było, jak się kupiło czy wymieniło na coś.
Nasze panie wróżyły na przykład u Uzbeków. Oni bardzo lubią wszyscy, tam w Rosji, wróżenie. Więc wróżyły. I za to dostawały dwa jajka. To już był zarobek, jak nie wiem co. Albo bardzo lubili różne błyskotki, więc nosiły kobiety takie kamizelki, mężczyźni też i mnóstwo guzików naszytych różnych. A my mieliśmy akurat dużo jakichś (nie wiem dlaczego, tak jakoś się trafiło) takie z perły, perłowe, ? prątowe [06; 00:26:54] guziki. To za takiego guzika dostawało się dwa jajka. I tak trzeba było pomalutku, po jednym sprzedawać i chować. Potem już nic nie zostało. Ten zegarek to był już tak na ostatnią godzinę, ale trzeba było, bo nie było już co jeść. Co tam jeszcze takiego ze skarbów, coś jeszcze mama sprzedała. Ten złoty, jeszcze coś takiego. Wszyscy Polacy się wyprzedawali z wszystkiego. 
AU: A w tym pierwszym posiołku jak wyglądał, jak jedliście? 
TD: Z jednej miski, jedną łyżką. Jeden nóż był, a jeden zrobiony z drewna, wystrugany. My byliśmy w wyjątkowej sytuacji, bo my jechałyśmy do domu, więc nie miałyśmy niczego. Przyjechaliśmy na wakacje bez niczego i do domu. Ale ci co… To zależało tam od tych Rosjan, którzy przyjechali, jak wywozili. Niektórym podszeptywali, podgadywali: – Bierzcie to, bierzcie tamto. Niektórzy mieli wszystko. Ja tu spotykam w moim kole sybirackim. To przecież ludzie mieli kufry pełne wszystkiego, dosłownie. A inni nie mieli nic. Innym nie pozwalali nic wziąć. Ale jak jechali z domu swego, to normalnie brali sztućce, brali takie rzeczy różne. I miski jakieś, coś. A my to po co? 
AU: Tęskniła Pani za Warszawą?
TD: Oj! Tak, tak. Ale już potem zapomniałam, jak wygląda. Stale tylko… Co ja robiłam? Chodziłam, dużo na huśtawce huśtałam się, bo mi chłopcy zrobili huśtawkę, więc miałam zajęcie, bardzo lubiłam huśtawkę. Albo grę w tę – skakankę. Ale jak chodziłam sama po jakichś chaszczach, po krzakach, marzyłam. Zawsze myślałam, jak to będzie już po wojnie, jak wrócimy. I potem weźmiemy ojca i przywieziemy go tu i jak ja będę mu pokazywała wszystkie miejsca, gdzie ja byłam i co robiłam. To było marzenie moje: przyjechać tam i… Niestety, potem byłam w Rosji, ale tak daleko nie dojechałam. I tyle.
AU: Tam Pani wspominała, że mama pracowała w tym szpitaliku i że to tam się dużo dzieci rodziło?
TD: Rodziło się, tak. Akurat było tak… To było około dziewięciuset osób, to ile tam było kobiet, to ileś tam kobiet było akurat w ciąży. Były dzieciaczki.
AU: Czyli właściwie staraliście się, żeby to życie toczyło się jakoś tak w miarę…
TD: To nie było żadne toczenie się. To była prowizorka przez sześć lat. Nic innego. Nigdzie się nic nie urządzało. Się żyło z dnia na dzień. Bo tu nigdy nie wiadomo było, co będzie i co jak, czy każą jechać tam, [06; 00:30:00] czy karzą iść tam. W każdej chwili mogło być coś – z tego kołchozu przerzucić do drugiego. W Uzbekistanie przecież tak robili też. To nie było, to była prowizorka. Improwizacja z dnia na dzień. 
AU: A pamięta Pani jakieś śluby albo pogrzeb jak wyglądał?
TD: Pogrzeb, to mówiłam, że panią Pawlak chowałam z koleżankami. A nie, śluby jakieś. Jak ktoś miał kogoś, to był z nim i już. Co za ślub. 
AU: A czy przez te lata… Bo to trzy lata – tak? – Pani najpierw była w pierwszym posiołku…
TD: Nie. Od czerwca do września przyszłego roku. A w Uzbekistanie trzy lata. I rok w Ukrainie.
AU: Czy przez ten czas wywózki mieliście kontakt z jakimś duchownym?
TD: Raz jedyny po amnestii andersowskiej, jak już byliśmy w drodze do armii, bo my mieliśmy też lada moment przekroczyć armię. Żeby o parę dni później powiedzieli o tym Katyniu, to byśmy przekroczyli. Nie zdążyli… I byliśmy w drodze już. Zatrzymali nas na miesiąc w… Tam był z kolei koreański kołchoz. Sami Koreańczycy byli. Bardzo mili ludzie zresztą. Nie wiem też, dlaczego teraz tam… W każdym razie tam dali nam znać, bo to było wszystko zorganizowane. Polacy byli tam bardzo zorganizowani. Anders zrobił i Sikorski zrobił bardzo dużo. To było w ogóle wybawienie nas wszystkich. Oni przysłali swoich… Przecież mojego kolegi, przyjaciela serdecznego ojciec tam był przysłany przez Sikorskiego, żeby wyszukiwać, z obozów ludzi wyciągać, Polaków. I wszystko organizowali. I zorganizowali transporty, przejazdy, jak to ma być i tak dalej. To ci nie realizowali, Rosjanie, tego wszystkiego, ale wszystko było ustalane. Ale już zgubiłam się, co pani mówiła. 
AU: O księdzu.
TD: Aha. I też byli duchowni. I oni organizowali i zawiadamiali: w takim obwodzie gdzieś tam, w tym i w tym dniu będzie ksiądz odprawiał mszę w tej i w tej miejscowości. I kiedyś byliśmy w tym koreańskim kołchozie i zawiadomili nas, że dwadzieścia kilometrów od nas – osiemnaście, to się mówiło osiemnaście, dwadzieścia kilometrów – będzie ksiądz i będzie odprawiał mszę. W polu oczywiście, gdzieś na tego. Bo to było ? [06; 00:32:40]. I rzeczywiście wszyscy od nas… Dużo poszło, ale ja nie. Mnie mama nie wzięła, bo to było za daleko. Tam i z powrotem dwadzieścia kilometrów, jeszcze dla mnie. I malarię wtedy miałam chyba czy coś. Tak że ja nie byłam i taka jedna z tych pań, matka Haliny i Wiktora też nie była, zostałyśmy. A oni wszyscy tam. To były tłumy, tysiące Polaków i był ksiądz. Jeden jedyny raz na sześć lat. 
AU: A jak Was traktowali ci żołnierze, którzy Was pilnowali w tym posiołku?
TD: W posiołku to tam żołnierzy tak nie było. To wyglądało jak straż pożarna. Taki dom jakby straży pożarnej, z wysoką wieżą i tam na czubku stał jeden. A my z nimi nie mieliśmy do czynienia. Oni tam byli, pilnowali z daleka, w nocy czuwali, ale nie było styku zupełnie z nimi. Z komendantem był, bo komendant obozu był, enkawudzista. Ale ci nasi towarzysze, ci Żydzi, oni byli bardzo sprytni, umieli się z nim dogadać, dobrze z nim jakoś tam żyli. Dawali mu różne rzeczy piękne, bo mieli. Zresztą on wszystko ? zgarnął [06; 00:34:03]. Tam było takie łapownictwo, że to szkoda mówić. 
Mieliśmy bardzo przyjemną na przykład zaprzyjaźnioną z nami dentystkę. Przyjeżdżała raz na dwa miesiące ze Swierdłowska, z wojewódzkiego miasta jakby, oddalonego o dwieście kilometrów. I przyjeżdżała. Jednak to było na posiołku jeszcze w zakluczeniu, przyjeżdżała, żeby coś robić. Przyjeżdżała i nie miała nic ze sobą. Siostra moja miała straszne zapalenie zęba ? [06; 00:34:36]. Jak to ząb potrafi. Bolał. Trzeba było natychmiast usuwać, bo już ropa była, ropne zapalenie. I ona nie miała czym usunąć. Ona nie miała obcęgów. Miała jakiś dezynfekujący środek, jakieś dłutko do podłutowania. I przyniósł ktoś obcęgi. Wymyli spirytusem obcęgi i miała wyciągany obcęgami ząb. Ale to była tak przemiła osoba, Rosjanka. Nie wiem, z jakiejś rodziny dawnej pewno była, takiej w każdym razie nieskomunizowanej. Bo szczerze z nami rozmawiała i była taka dobra. Jak przyjeżdżała, to zawsze coś przywiozła – a to jakieś włóczki, jakieś coś tam. Ale to raz na dwa miesiące przyjeżdżała. I potem ich przenieśli do innego miasta. Skończyło się, już nie było nawet Tani. Bo to była taka Tania, bardzo miła. A więcej z Rosjanami nie mieliśmy właściwie, poza Uzbekistanem… to tam z tamtymi, ale z Rosjanami bardzo mało kontaktu. Nie było właściwie. 
AU: A jak Pani wspomina to wyjście z posiołka po amnestii? To dramatyczne wyjście, bo najpierw czekaliście nad brzegiem rzeki wiele dni, a później na mieliźnie, na tej barce, tak? 
TD: Tak. Ale stale się czekało, że jednak się wydostajemy na wolność. To było trochę wolności. Jak to była umowa, była amnestia, byliśmy wolni. Już nie byliśmy zakluczeni. To jakoś tam przetrwamy. Na tej barce były worki z suszoną rybą i z borówkami mrożonymi, z żurawinami. Tośmy oczywiście rozrywali wszystkie worki po tego i jedliśmy. Suszoną rybę się je tak normalnie. To nam dawali stale, jak na przydział jakiś chleb i – w drodze, w podróży – chleb i sucha ryba słona. Do tej pory nie wiem, jaka to była ryba. Bo nie dorsz. I te borówki się też podjadało i żurawinę. I co było jeszcze? Suszone grzyby chyba też się tam gotowało. I jakoś przeżyjemy. Oni nie dopuszczali do jakiegoś wymierania z głodu gromadą całą. To wiadomo było, że do tego nie dopuszczą, coś dadzą. Kawałeczek chleba, ale dadzą. To było tak, że…
AU: Czy ktoś został w tym posiołku?
TD: Jak my wyjeżdżaliśmy? To została pani Brzostowska z trójką dzieci siostry, bo nie miała na bilet. Nic nie wiemy. Potem wszyscy moi znajomi tamci – spotykaliśmy się i mieli wyrzuty sumienia, że jednak jej się jakoś nie wzięło ze sobą. Ale ona się uparła, że nie. W najgorszym razie dzieci wzięli do domu dziecka, troje. A ona… Ale myślę, że się jakoś potem wydostała. Nie wiem. Ona została. A! – i ta prawosławna została, bo ona tam sobie przygadała jakiegoś miejscowego. Miała kogoś.
AU: A te żydowskie rodziny?
TD: Pierwsze wyjechały, Boże. Ale nam powiedzieli przynajmniej, że to jest, bo myśmy nie wiedzieli. A oni od komendanta dowiedzieli się. Oni natychmiast… Tak jak się ma coś do oddania, to wszędzie – i do wagonu się dostali, konduktorowi dali i tam, i siam. A my przecież nie mieliśmy tego wszystkiego. To sama biedota z nas była. 
AU: Chciałam na koniec zapytać. Pani powiedziała, że dwa razy składała dokumenty na studia i nie przyjęto Pani. Chciałam zapytać, na jakie studia chciała Pani iść i jakie miała Pani… Czy te marzenia tancerki się zmieniły później?
TD: Polonistyka miała być. Raz na rosyjski, ale właściwie oni mnie nie bardzo przyjęli, a ja się potem wycofałam. Myślałam, że szybciej się dostanę. A potem polonistyka.
AU: Ale nie przyjęli Pani też z tego powodu… 
TD: Nie, ten drugi raz to ja byłam przyjęta i piętnastego miałam iść na wykłady, a piętnastego mnie zaaresztowali października.
AU: A pierwszy raz – to miał wpływ jakoś Pani życiorys?
TD: Wtedy tak. Bo to parę lat wcześniej i wtedy jeszcze na to zwracali uwagę. Ten mój Zbyszek właśnie, o którym mówię, spod Monte Cassino, na politechnikę dwa razy dostawał się i nie dostał. Nie zdawał, tylko nie przyjęli po prostu. Początkowo to bardzo miało wpływ. Potem już złagodniało oczywiście, ale później to już była musztarda po obiedzie. Krzyżyk? Koniec?
AU: Koniec. Dziękujemy.
TD: Dziękuję.
