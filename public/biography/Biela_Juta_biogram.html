<p>Urodziła się 4 września 1941 w Opolu, w rodzinie Ślązaków, autochtonów. Ojciec pracował w fabryce Siemensa w Opolu. Matka zmarła półtora roku po urodzeniu Juty, tuż po narodzinach drugiej córki. W czasie wojny dom rodzinny w Opolu został zbombardowany, a Juta Biela z siostrą zamieszkała u swoich dziadków ze strony ojca, w gospodarstwie w Chrzelicach. Z nakazu władz niemieckich, rodzinie w pracy na gospodarstwie pomagał robotnik przymusowy z Ukrainy. Po przejściu frontu w styczniu 1945, w domu zakwaterowano oficera Armii Czerwonej. <br />W 1946 roku do domu wrócił ojciec Juty Bieli, a ona zaczęła uczyć się w miejscowej polskiej szkole podstawowej. Ukończyła 7 klas. Od dwunastego roku życia Juta Biela pracowała z ojcem, który ponownie ożenił się, na gospodarstwie. Potem dostała pracę przy maszynie w zakładzie dziewiarskim w Łączniku. Z czasem zatrudniona została w fabrycznym magazynie. Po 21 latach pracy przeszła na rentę. Urodziła córkę, która po ukończeniu szkoły średniej wyemigrowała do Niemiec. Juta Biela mieszka w Chrzelicach. Należy do stowarzyszenia „Mniejszość niemiecka w Polsce”.</p>