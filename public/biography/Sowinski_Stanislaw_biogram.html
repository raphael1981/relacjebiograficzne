<p>Urodził się 24 grudnia 1919 w Warszawie w rodzinie Stanisława i Reginy Faustyny z domu Zanowskiej. Matka zmarła w połogu, Stanisław Sowiński wychowywał się więc u przyjaciół rodziny w Dwórcu w powiecie garwolińskim, Lublinie, Puławach, Stawie koło Chełma. <br />Szkołę powszechną ukończył w Ostrogu nad Horyniem na Wołyniu. Naukę w gimnazjum rozpoczął w Równem. Od 1931 roku kontynuował ją w Stanisławowie, a potem w Gimnazjum im. Czackiego w Warszawie. W 1938 roku zdał maturę.<br />W tym samym roku wstąpił do Szkoły Podchorążych Rezerwy Artylerii we Włodzimierzu Wołyńskim. Pomyślnie zdał egzamin do Szkoły Podchorążych Zawodowych w Toruniu. Tę szkołę ukończył latem 1939.<br />Brał udział w kampanii wrześniowej jako podoficer artylerii w 8. Pułku Artylerii Lekkiej, bronił Modlina. Po kapitulacji twierdzy trafił do obozu jenieckiego w Działdowie. Zwolniony po miesiącu, wrócił do Warszawy.<br />W okupowanym mieście pracował jako tłumacz języka niemieckiego w warsztatach BMW na Bemowie. <br />Działał w konspiracji, najpierw w strukturach Służby Zwycięstwu Polski, potem w Związku Walki Zbrojnej w oddziale "Stragan" - wywiadzie ZWZ.<br />W 1942 roku został aresztowany przez Gestapo za działalność w ZWZ i osadzony na Pawiaku. Był przesłuchiwany i bity. Po zdemaskowaniu przez Ludwika Kalksteina, 17 stycznia 1943 trafił do obozu na Majdanku. W obozie był gońcem, tłumaczem, pracował przy obstukiwaniu cegieł i w komandzie Lagergut. Był świadkiem masowych egzekucji Żydów z transportów po powstaniu w getcie w Warszawie. 4 kwietnia 1944 został przeniesiony do obozu w Natzweiler. W podobozie Leonberg pracował przy montażu skrzydeł do samolotów Messerschmitt. <br />W marcu 1945 wysłano go do obozu w Dachau – tu doczekał wyzwolenia. W maju dotarł do Paryża. Pracował jako oficer łącznikowy między Polską Misją Wojskową w Paryżu a Polakami w obozach DP na terenie Niemiec. Został oddelegowany do Brukseli. <br />Po likwidacji Polskiej Misji Wojskowej wyjechał do Wenezueli. Od 15 maja 1947 mieszkał w Caracas. Pracował jako kierowca ciężarówki. Z czasem założył firmę przewozową, potem agencję celną. <br />W 1989 roku przekazał firmę jednemu z synów i wrócił do Polski. Był członkiem komisji weryfikacyjnej w Światowym Związku Żołnierzy Armii Krajowej. Jest honorowym prezesem koła nr 11 członków AK i prezesem Związku Oficerów Służby Stałej Wojska Polskiego Drugiej Rzeczypospolitej Polskiej.<br />Mieszka w Warszawie.</p>