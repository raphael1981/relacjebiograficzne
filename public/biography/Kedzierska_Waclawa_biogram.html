<p>Urodziła się 1 grudnia 1928 w Skierbieszowie na Zamojszczyźnie. Rodzice mieli gospodarstwo rolne. Przed wojną ukończyła miejscową szkołę powszechną i rozpoczęła naukę w gimnazjum im. Ignacego Mościckiego. <br />W czasie okupacji niemieckiej działała w organizacji podziemnej. 27 listopada 1942 po pacyfikacji Skierbieszowa, z całą rodziną trafiła do obozu przejściowego w Zamościu, a stamtąd, 13 grudnia, do obozu koncentracyjnego Auschwitz-Birkenau, gdzie straciła ojca.<br />W Auschwitz segregowała ubrania w komandzie przy krematorium, szyła. Poddano ją pseudomedycznym eksperymentom. <br />W lipcu 1944 przetransportowana została do obozu Ravensbrück, a następnie do miejscowości Siemensstadt, do filii obozu koncentracyjnego Sachsenhausen. Tam pracowała w fabryce produkującej kable. Wiosną 1945 trafiła do Oranienburga. Przeżyła "marsz śmierci". <br />Po wyzwoleniu przebywała w obozie dla przesiedleńców w Szwerinie i Lubece, uczyła się w liceum. Tam poznała swojego przyszłego męża, wieloletniego więźnia nazistowskich obozów koncentracyjnych. Razem z nim wróciła do Polski w marcu 1946. Prowadziła gospodarstwo w Skierbieszowie, wychowywała dzieci. <br />Mieszka w Zamościu.</p>