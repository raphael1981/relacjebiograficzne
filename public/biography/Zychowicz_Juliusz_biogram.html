<p>Urodził się 14 lutego 1924 w Zagórzu w Zagłębiu Dąbrowskim. Ojciec był organistą w miejscowej parafii, prowadził chór kościelny, mama zajmowała się domem, pomagała w kancelarii parafialnej. Juliusz Zychowicz uczył się w miejscowej szkole powszechnej, a od 1936 roku w gimnazjum im W. Łukasińskiego w Dąbrowie Górniczej.<br />Na początku września 1939, wraz z ojcem i wujem, uciekł z Zagórza przed niemieckim wojskiem. Powrócił po kilkunastu dniach. Podjął pracę w zagórskiej kancelarii parafialnej i kontynuował naukę na tajnych kompletach (głównie w Dąbrowie Górniczej). <br />Wiosną 1944 został na dwa miesiące wcielony do służby sanitarnej Luftschutz w Dąbrowie Górniczej. <br />W 1945 roku zdał egzamin maturalny i przeprowadził się do Krakowa. Tu w 1949 roku uzyskał dyplom magistra prawa na Uniwersytecie Jagiellońskim, ożenił się, wychował dwoje dzieci..<br />Przez rok pracował w biurze bursy Stowarzyszenia Młodzieży Rzemieślniczej i Rękodzielniczej. W latach 1951-1953 pracował w Narodowym Banku Polskim, początkowo w oddziale kredytowym, potem jako kierownik komórki dysponentów rozliczeń.<br />Następnie pełnił funkcję kierownika finansowego jednej z krakowskich spółdzielni pracy. Od 1954 do 1980 roku był tłumaczem technicznym z języka rosyjskiego i niemieckiego w Biurze Projektów i Studiów Hutnictwa. Na początku lat 60. ukończył kurs przewodników po Krakowie, przez następne lata oprowadzał wycieczki rosyjsko-, niemiecko- i czeskojęzyczne.<br />Począwszy od 1966 roku aktywnie działał na rzecz porozumienia i pojednania między narodami Polski i Niemiec, wspierał Aktion Sühnezeichen-Friedensdienste (Akcję Znak Pokuty).<br />W 1974 roku pracował jako redaktor w Wydawnictwie Literackim, na krótko związał się także z redakcją miesięcznika Znak. Pracował również jako tłumacz przysięgły.<br />W latach 90. zajmował się głównie tłumaczeniem literatury rosyjskiej i niemieckiej, przede wszystkim o tematyce teologicznej.<br />Zmarł 24 marca 2014 w Krakowie.</p>