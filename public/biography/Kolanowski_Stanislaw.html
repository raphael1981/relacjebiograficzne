<p>Urodził się 10 stycznia 1934 w Warszawie, w domu Jadwigi z Ciesielskich i Karola Adama Kolanowskiego, urzędnika w Ministerstwie Skarbu. <br />Mieszkał z rodziną w nieistniejącej dziś kamienicy przy ul. Inflanckiej 1 (stamtąd był prowadzany do przedszkola na terenie WSM na Żoliborzu), a od 1938 roku w służbowym mieszkaniu przy ul. Uniwersyteckiej 6 na Starej Ochocie. <br />W chwili wybuchu wojny przebywał z bratem, Jarosławem, u stryja w Zamościu. W tym czasie jego ojciec z Ministerstwem Skarbu ewakuowany został na wschód, a po agresji sowieckiej dotarł do Zamościa i zabrał synów do Warszawy, gdzie podjął pracę w magistracie.<br />W okupowanej Warszawie Stanisław Kolanowski uczył się szkole sióstr Goldman przy ul. Filtrowej, oficjalnie szkole handlowej. <br />Powstanie warszawskie rozdzieliło rodzinę. Stanisław Kolankowski z matką, bratem i wujem przez jakiś czas ukrywali się w piwnicach domów przy Uniwersyteckiej i Filtrowej. Pojmani przez RONA w ostatniej chwili uniknęli egzekucji. Po dwóch dobach w obozie przejściowym na tzw. Zieleniaku trafili do obozu w Pruszkowie. Udało im się przedostać do rodziny w Komorowie, potem do wsi Gomunice (stacja Kamieńsk Stary koło Piotrkowa), do stryjecznej siostry matki i jej męża zawiadowcy. Tam odnalazł ich ojciec.<br />Po zakończeniu wojny rodzina przeniosła się na Śląsk, gdzie ojciec otrzymał pracę w Bytomskim Zjednoczeniu Przemysłu Węglowego. <br />Po kilku miesiącach Stanisław Kolankowki przeprowadził się z rodziną ze Świętochłowic do Bytomia. Tu ukończył II Bytomskie Gimnazjum Męskie.<br />W 1951 roku przyjechał do Warszawy na studia kartograficzne na Politechnice. W 1955 roku, po uzyskaniu dyplomu inżyniera, został powołany do wojska, z nakazem pracy w Wojskowych Zakładach Kartograficznych. Skierowano go do Komorowa koło Ostrowi Mazowieckiej. Urządzał polową drukarnię map topograficznych. <br />W 1961 roku ukończył kartograficzne studia magisterskie. Pracował w zawodzie, m.in. w Mostostalu, w Państwowym Przedsiębiorstwie Geodezyjno-Kartograficznym. Był też burmistrzem Legionowa oraz pełnomocnikiem Prezydenta Warszawy do spraw gruntów pod budownictwo. <br />Po 1989 roku zaangażował się m.in. w pracę w samorządowej i centralnej administracji rządowej (m.in. w Ministerstwie Skarbu) w zakresie reprywatyzacji gruntów i zagadnień administracyjno-prawnych. Ukończył kurs rzeczoznawcy majątkowego i prowadził własną działalność w tym zakresie.</p>