<p>Urodził się 22 czerwca 1932 we wsi Bukowina na Zamojszczyźnie. Rodzice prowadzili własne gospodarstwo rolne. <br />W czasie okupacji Jan Makuch uczył się w miejscowej szkole podstawowej. 31 czerwca 1943 wraz z całą rodziną został wysiedlony - najpierw do obozu przesiedleńczego w Zwierzyńcu, potem w Zamościu. Stamtąd trafił do obozu koncentracyjnego na Majdanku. Po kilku dniach został z całą rodziną wywieziony roboty do Rzeszy, do miejscowości Schleiden niedaleko granicy niemiecko-francuskiej. Tam, w kilku gospodarstwach rolnych, pracował m.in. przy młóceniu zboża, zbiórce ziemniaków, orce. <br />W 1944 roku, wobec zbliżającego się frontu, ojciec Jana Makucha został zmuszony do budowy umocnień polowych. On sam, z siostrami i matką, został ewakuowany na wschód do obozu pracy przymusowej w Kassel. Tam pracował w kuchni. <br />Po zakończeniu wojny rodzina przebywała w polskim obozie repatriacyjnym w Mattenbergu. Wrócił do Bukowiny na Zamojszczyźnie w 1946 roku. Ukończył średnią szkołę budowlaną w Płocku, a po obowiązkowej służbie wojskowej także Wyższą Szkołę Inżynieryjno-Budowlaną. Mieszka w Warszawie.</p>