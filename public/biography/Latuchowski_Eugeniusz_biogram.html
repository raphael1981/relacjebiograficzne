<p>Urodził się 4 sierpnia 1920 w Białymstoku. Ojciec był właścicielem firm przewozu osób, m.in. na linii Białystok-Warszawa i Warszawa-Lublin. Eugeniusz Łatuchowski uczył się w szkole powszechnej i gimnazjum im. króla Zygmunta Augusta w Białymstoku. W 1935 roku wyjechał do Wilna, do Państwowej Szkoły Technicznej im. Marszałka Piłsudskiego. Ukończył ją w 1939 roku i przyjechał do Warszawy, do której w 1935 roku przeprowadzili się jego rodzice.<br />Z racji swoich zainteresowań motoryzacją i umiejętności kierowcy był związany z warszawskim automobilklubem. <br />31 sierpnia 1939 udał się, jako kierowca prywatnego samochodu księżnej Mirskiej, do jednego z majątków w okolicy Działdowa. Tam zastała go wojna, 1 września 1939 wrócił do Warszawy. <br />W pierwszych dniach września 1939 dwukrotnie wywiózł ze stolicy ewakuujących się ludzi. 8 września zabrał rodzinę do Wilna. Po przejęciu Wileńszczyzny przez Litwę i w okresie okupacji sowieckiej Eugeniusz Łatuchowski pracował na budowach w Jewie, Olicie, Szawle, Wilnie. <br />W czasie okupacji niemieckiej, wiosną 1942 próbował przedostać się do Warszawy. Został zatrzymany w pociągu przez patrol niemiecki, kilka dni spędził w areszcie w Grodnie. <br />Dotarł do Warszawy w listopadzie, w grudniu sprowadził żonę i dwoje dzieci. Zamieszkał z rodziną w kamienicy przy ulicy Ogrodowej 67. Zarabiał do spółki z ojcem produkując naftę do lamp z nielegalnie zdobywanej ropy. <br />Pierwszy miesiąc powstania warszawskiego przeżył z rodziną, ukrywając się w piwnicy browaru nieopodal domu. Potem wszyscy zostali zapędzeni do kościoła św. Wojciecha. <br />Eugeniusz Łatuchowski, został, z grupą mężczyzn, skierowany do porządkowania dawnej fabryki "Gerlach" na Woli. Po kilku dniach wywieziono go do Austrii, do pracy przymusowej w fabryce Steyr-Daimler-Puch. 10 marca 1945 miał ciężki wypadek prowadząc ciężarówkę, spędził kilka tygodni w szpitalu. <br />Gdy Amerykanie wyzwolili obóz, w którym przebywał, wrócił do Polski. Odnalazł rodzinę i zamieszkał w Szczecinie.<br />W lutym 1948 wrócił z żoną i dziećmi do Warszawy. Otrzymał posadę szefa działu taboru i warsztatów w Zarządzie Oczyszczania Miasta. W październiku został aresztowany, pod zarzutem szerzenia antyrządowej propagandy, spędził w celi pół roku zanim go uniewinniono. <br />Od 1950 roku pracował w Miejskim Przedsiębiorstwie Robót Drogowych oraz w kilku innych przedsiębiorstwach państwowych. Budował m.in. infrastrukturę drogową przy Pałacu Kultury. <br />Przed przejściem na emeryturę w 1982 roku kilka lat pracował jako prywatny taksówkarz.<br />Mieszka w Warszawie.</p>