<p>Urodziła się 23 kwietnia 1933 w Warszawie, w rodzinie Eleonory z domu Danis i Czesława Kałczyńskiego. Rodzina mieszkała na Starym Mieście, przy ul. Freta 19. <br />W powstaniu warszawskim Alina Kałczyńska-Rodziewicz straciła ojca. Do wkroczenia na Starówkę pierwszych oddziałów niemieckich żyła z matką w piwnicy kamienicy na Freta. Potem obie trafiły do kościoła św. Wojciecha na Woli i do obozu w Pruszkowie, skąd zostały wywiezione do wsi pod Piotrkowem Trybunalskim. Alina Kałczyńska-Rodziewicz mieszkała u rodziny miejscowego młynarza, jej matka w sąsiednim gospodarstwie.<br />W styczniu 1945 obie powróciły na warszawskie Stare Miasto, do lipca żyły wśród ruin. Następnie Alina Kałczyńska-Rodziewicz zamieszkała u ciotki w Ołtarzewie, jej matka wyjechała do Krotoszyna, gdzie zmarła w marcu 1946. <br />Alina Kałczyńska-Rodziewicz wkrótce wróciła do Warszawy. Tu ukończyła szkołę powszechną, Żeńskie Gimnazjum Handlowe i Liceum Statystyczne. Podjęła pracę w Głównym Urzędzie Statystycznym i – równocześnie - studiowała w Szkole Głównej Planowania i Statystyki. Po studiach pracowała m.in. w Przedsiębiorstwie Budowy Kopalń, kierowała działem ekonomicznym w Biurze Obrabiarek i Narzędzi oraz w Instytucie Organizacji Pracy. <br />W 1973 roku przeszła na rentę.<br />Pod koniec lat 70. zaprzyjaźniła się z Marianem Brandysem i jego żoną, Haliną Mikołajską. Włączyła się w działalność opozycyjną, zajmowała się kolportażem nielegalnej prasy i książek. Odziedziczone prywatne archiwum Mariana Brandysa zdeponowała w wydawnictwie "Iskry". Mieszka w Warszawie.</p>