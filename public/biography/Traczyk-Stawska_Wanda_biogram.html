<p>Urodziła się 7 kwietnia 1927 w Warszawie w rodzinie Bronisławy i Szczepana Traczyków. Jej ojciec był legionistą, pracował w okresie międzywojennej m.in. jako ajent stacji benzynowej. Rodzina mieszkała kolejno przy ul. Przemysłowej, na Annopolu i przy ulicy Dobrej. <br />Wanda Traczyk-Stawska uczęszczała do szkoły powszechnej nr 65 na Annopolu, później do szkoły powszechnej nr 33 przy ulicy Grottgera. <br />W czasie okupacji niemieckiej wstąpiła do tajnego harcerstwa. Jako harcerka brała udział w akcjach małego sabotażu, akcji „N”, kolportażu druków. Jednocześnie uczyła się wieczorowej zawodowej szkole handlowej. W powstaniu warszawskim nosiła pseudonim „Pączek”, walczyła w oddziale osłonowym Wojskowych Zakładów Wydawniczych w rejonie ulic Nowy Świat, Chmielna, Bracka, Aleje Jerozolimskie, Marszałkowska, plac Napoleona.<br />2 października 1944 została wywieziona jako jeniec wojenny do obozu Lamsdorf, stamtąd do obozu Zeitheim, następnie do obozu w Altenburgu. Po odmowie pracy odesłano ją do karnego obozu w Oberlangen.<br />Po wyzwoleniu, w kwietniu 1945, trafiła do Włoch, do 2 Korpusu Polskiego gen. Władysława Andersa. Została wysłana do Szkoły Młodszych Ochotniczek w Nazarecie. Zdała „małą” maturę i ukończyła jedną klasę liceum pedagogicznego. <br />W 1947 roku wróciła do Warszawy. Skończyła liceum i zapisała się na studia psychologiczne na Uniwersytecie Warszawskim. Od tego czasu angażowała się w upamiętnianie ofiar powstania warszawskiego (inicjowała zmiany na Cmentarzu Powstańców Warszawy). <br />Od października 1948 do 1972 roku pracowała w szkole dla dzieci zaniedbanych moralnie i upośledzonych umysłowo przy ulicy Ząbkowskiej w Warszawie. <br />Jest bohaterką filmu dokumentalnego w reż. Marianny Bukowski „Portret żołnierza”.<br />Mieszka w Warszawie.</p>