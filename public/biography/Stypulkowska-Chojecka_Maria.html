<p>Urodziła się 24 września 1926 na warszawskiej Woli jako jedyne dziecko Ireny z domu Obrzydowskiej i Jana Stypułkowskiego Jej ojciec pracował w kolejowych warsztatach naprawczych. <br />Od 1937 roku działała w harcerstwie. We wrześniu 1939 była w pogotowiu wojennym harcerek na Dworcu Głównym. W czasie okupacji niemieckiej, w 1941 roku, przeszła przeszkolenie dla łączniczek i sanitariuszek. W sierpniu 1942 w Szarych Szeregach przyjęła pseudonim „Kama”.<br />Od 1943 roku służyła w oddziale dywersji bojowej Kedywu Komendy Głównej Armii Krajowej „Agat” (potem „Pegaz”), jednostce skoncentrowanej na walce z Gestapo. Odbyła szkolenie w szkole podchorążych. Uczestniczyła w siedmiu akcjach bojowych, w tym w zamachach na oficerów Gestapo: Weffelsa, Kutscherę, Stamma i Koppego. <br />W powstaniu warszawskim z oddziałem, włączonym do batalionu „Parasol”, walczyła na Starym Mieście, Woli, w Śródmieściu, na Czerniakowie. <br />Wróciła do Warszawy w lutym 1945. Wyszła za mąż za Jana Chojeckiego, kolegę z oddziału. Ukończyła zaoczne liceum i studia pedagogiczne. Pracowała jako metodyk nauczania i jako redaktor w kilku wydawnictwach. Wychowała dwóch synów. <br />Była przewodniczącą Komisji Historycznej i Współpracy z Młodzieżą środowiska żołnierzy „Parasola”. Działała także w Stowarzyszeniu Szarych Szeregów, Światowym Związku Żołnierzy Armii Krajowej, Związku Powstańców Warszawskich, Zarządzie Głównym ZBoWiD-u.<br />W 2007 roku otrzymała stopień majora Wojska Polskiego. Została odznaczona orderem Virtuti Militari V klasy. <br />Zmarła 5 lutego 2016 w Warszawie.</p>