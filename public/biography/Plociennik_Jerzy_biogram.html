<p>Urodził się 5 listopada 1929 w Warszawie. Był pierwszym z dwóch synów Jadwigi i Henryka Płócienników. <br />Jerzy Płóciennik pierwsze lata życia mieszkał przy ul. Czerwonego Krzyża 6, na Powiślu, gdzie ojciec prowadził niewielką firmę produkującą sprzęt gaśniczy. Po kilku latach przeniósł się wraz z rodzicami na Grochów, gdzie przy Kaleńskiej ojciec otworzył Strażackie Zakłady Przemysłowe - największą w Polsce fabrykę produkującą samochody pożarnicze, węże gaśnicze, drabiny mechaniczne. <br />We wrześniu 1939 rodzina wyjechała na wschód, w październiku wróciła do domu. Ojciec wciąż prowadził swą firmę, objętą teraz nadzorem okupanta.<br />Do wybuchu powstania Jerzy Płóciennik uczył się na tajnych kompletach. Wakacje 1944 spędzał z rodziną w Radości. Wrócił do prawobrzeżnej Warszawy zaraz po wkroczeniu wojsk sowieckich.<br />W 1947 roku firmę Płócienników upaństwowiono.<br />Jerzy Płóciennik ukończył Wydział Mechaniczny Politechniki Warszawskiej. W latach 50. aktywnie zajmował się sportem, m.in. wspinaczką górską i narciarstwem – w 1957 roku wyjechał nawet na zawody do Włoch.<br />Mieszka w Warszawie.</p>