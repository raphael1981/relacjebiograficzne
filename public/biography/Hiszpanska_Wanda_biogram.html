<p>Urodziła się 7 sierpnia 1916 w Moskwie, jako najmłodsza z czworga rodzeństwa. Jej rodzice - Janina z domu Netkeber i Tadeusz Sas-Jaworski byli ziemianami z Poznańskiego. Ojciec był publicystą w "Naokoło Świata", "Kurierze Warszawskim", "Tygodniku Powszechnym" i wojskowym, pozostającym pod rozkazami Józefa Dowbora-Muśnickiego. Nie poparł zamachu majowego, w wyniku którego został aresztowany, a w areszcie zaprzyjaźnił się z Michałem Żymierskim. <br />W 1938 roku Wanda Hiszpańska rozpoczęła studia na Politechnice Warszawskiej. W sierpniu 1939 wyszła za mąż za Bogdana Baranowskiego, adwokata. We wrześniu tego roku, podczas bombardowania Warszawy, została ranna, a w październiku zginął jej mąż. Wyjechała do Julina na Podlasiu, tam ukończyła Szkołę Gospodarstwa Ziemskiego. Następnie podjęła pracę w Sokołowie Podlaskim. Raz w miesiącu dojeżdżała do rodziców do Warszawy. Była w Warszawie, gdy wybuchło powstanie warszawskie. Po jego upadku razem z rodzicami pojechała do rodziny do Krakowa. Pracowała jako służąca. <br />Po wyzwoleniu wyjechała do Łodzi, gdzie Michał Rola-Żymierski mianował jej ojca szefem Wojskowego Instytutu Naukowo-Wydawniczego. Podjęła pracę w tym Instytucie, jako korektorka, potem redaktorka. Tam poznała drugiego męża, Stanisława Hiszpańskiego, architekta, malarza i rysownika (zmarł w 1975 roku). Z drugiego małżeństwa ma córkę, Bogumiłę.<br /> Od 1999 roku Wanda Hiszpańska mieszkała w domu Matysiaków na Saskiej Kępie. Zmarła 25 sierpnia 2014.</p>